/ /dpal ldan bla ma dam pa kun spangs chos kyi rgyal po'i rnam par thar pa ngo mtshar dad pa'i spu long g.yo ba zhes bya ba bzhugs so// //

/ /oM swa sti siddhaM/ dpal ldan bla ma dam pa kun spangs chos kyi rgyal po'i rnam par thar pa ngo mtshar dad pa'i spu long g.yo ba zhes bya ba rje btsun rdo rje 'chang chen
po de nyid kyi zhabs kyi padma dri ma med pa la gus pas phyag 'tshal lo/ /kun bzang mkhyen brtse'i pad mtsho rab yangs zab don chos kyi nor bus gtams/ /thub dbang 'phrin
las nyi ma'i thig phreng gang du bzhugs pa'i 'dab brgya'i tshal/ /tshogs gnyis ze'u 'bru'i 'dzum dkar rtser son dngos grub sbrang rtsi'i dpal yon can/ /skal bzang bung
ba'i nyer 'tsho'i dbang po 'dren mchog dam par snying nas 'dud/ /rgyal ba'i ye shes sgyu ma'i snang brnyan la/ /'jam pa'i rdo rjer mtshan gsol lhag pa'i lha/ /mgon khyod
snying dbus padma'i rtser zhugs nas/ /zab yangs

ngag gi mchog sbyin deng 'dir stsol/ /gang dag rgya mtsho'i gos can rdul snyed kyi/ /rgyal ba rgya mtsho'i rmad byung ngo mtshar gtam/ /srid mtha'i bar du dbyangs su bsgrags
pa bas/ /'di na mtshan ldan rdo rje slob dpon gyi/ /yon tan rtogs pa brjod pa'i cha shas tsam/ /brjod pa'ang bsod nams bla na med do zhes/ /slu med dam pa'i gtam gyis yid
drangs nas/ /bdag gi yid ni tshul 'dir zhugs par gyur/ /zab yangs sprin lam pha mtha' yas/ /gnyis skyes gar gyis 'jal ba dang / /gting zab chu gter chen po'i mjing / /rnga
yab thigs pas bgrang ba ltar/ /rgyal sras slob ma bse ru'i tshogs rnams kyi/ /yul las 'das pa 'khor lo'i mgon po yi/ /sku gsung thugs kyi gsang ba mi zad pa/ /bdag lta
byis pa'i

blo yis ci zhig brjod/ /'on kyang ji ltar padma'i 'byung gnas kyi/ /rin cen mtha' dag len par ma nus kyang / /cha shas blangs pas 'dod dgu sbyin pa ltar/ /cung zad brjod 'di'ang
don dang bcas pa nyid/ /gang gis 'di la skal bzang dad pa'i spu long g.yo zhing 'dzum dkar zla ba ci yang ston/ /mkhas rlom ljon pa'i sdong gi yal 'dab sa la dud cing
yid ni rmongs pa'i 'bras bu lci/ /skal ngan phrag dog tsher ma'i mal na smre sngags 'bod cing rang gi de nyid ma lus ngom/ /dpyod ldan gzur gnas snyan grags gdugs dkar
bsil yab gsar pas khor yug ri bo'i khyon kun 'gengs/ /de dag mkhas pa'i dga' ston lhur len pa/ /snyan ngag lang tsho'i rgyan du bos pa bzhin/ /nyin byed 'od kyi chu skyes
bzhad pa dang / /mtshan mo rgyu ba mun par byas pa snyam/ /blo gsal dbang po kha ba'i sman ljongs na/ /yongs 'dzin dam pa'i yon tan rjes dran nas/ /lag pa'i 'dab phreng
gtsug na thal sbyar te/ /rtogs brjod mgrin pa'i rgyud mangs 'di bsgrags so/ /blun rmongs grong pa'i 'gal dum tshig phreng gis/ /dam pa yon tan brjod par ci zhig 'os/ /sdeb
legs rnam thar rmad byung ngo mtshar gtam/ /skal bzang rna ba'i bcud len sbyin gyis long / /de la 'dir dus gsum gyi rgyal ba ma lus pa'i mkhyen brtse gcig tu bsdus pa'i
ngo bo/ /lnga brgya pa rnams kyi gtsug gi nor bu/ gangs can gyi mkhas pa yongs kyis zur phud la zhabs kyi padma lan brgyar ngal gso ba'i paNDi ta chen po/ rtogs pas rang
rgyud

grol zhing thugs rjes gzhan rgyud smin par mdzad pa'i rnal 'byor gyi dbang phyug /zung 'jug rdo rje 'chang chen po'i chos kyi bang mdzod la 'dod dgur dbang sgyur ba'i gsang
ba thams cad kyi bdag po/ dam can rgya mtsho'i tshogs kyis sku'i snang brnyan mngon sum du bstan nas gsung gis phrin las 'bad med du bsgrub pa'i mthu stobs kyi mgon po/
lha dang bcas pa'i skye rgu thams cad kyi ma 'dris pa'i mdza' bshes/ bdag cag gi dpal ldan bla ma dam pa rje btsun rdo rje 'chang chen po kun bzang chos kyi nyi ma blo ldan
shes rab kun dga' rgyal mtshan dpal bzang po zhes mtshan yongs su grags pa'i ba dan srid rtse'i bar du g.yo ba 'di nyid ni nges par rdo rje 'chang chen po nyid dang dbyer
ma mchis par tshad mas grub pa'i phyir/ de nyid kyi rnam par thar pa mtha' dag ni zhib tu brjod par sus kyang spobs pa ma yin mod/ 'on kyang bdag cag dang skal ba mnyam
pa'i byis pa so so skye bo dag gi blo'i ngor tha mal pa'i bshes gnyen dam pa'i tshul bzung nas dus 'dir gangs ri'i ljongs kyi 'gro ba rnams rjes su bzung ba'i rnam par
thar pa'i cha shas las brtsams te gleng bar bya ba la don gnyis te/ sku skye ba sngar ma'i rnam thar mdor bstan pa/ sku skye 'di nyid kyi rnam thar cung zad rgyas par bshad
pa'o/ /dang po ni/ mgon khyod 'og min chen po'i zhing khams su/ /mngon byang rnam lnga'i rol rtsed mthar phyin te/ /slar yang sngo bsangs dga' mas khyab pa yi/ /nor 'dzin
khyon gyi 'gro rnams ji snyed pa/ /rang rang skal par 'tsham pa'i snang brnyan gyis/ /'dul

ba'i gar gyi mi ngal 'di ya mtshan/ /'on kyang khyod nyid kho na'i khyad chos min/ /ma lus rgyal ba'i sgyu 'phrul dra bar bas/ /de yang bye brag tu 'di skad ces thos te/ /gangs
ri'i khrod kyi sgrub brgyud 'dzin pa'i ded dpon dwags po bka' brgyud ces grags pa'i rnal 'byor dbang phyug rnams kyi rtse mor son pa dbus smyon he ru ka nyid kyis rje
de nyid 'gro ba'i mgon po phag mo gruu pa bde gshegs khams pa rdor rgyal du grags pa de nyid kyi rnam 'phrul yin no/ /zhes phyogs thams cad du bsgrags shing / lhag par
de nyid kyi grwa pa 'ga' la'ang gnam kha 'u na deng sang phag mo gru pa bzhugs yod pas mjol shog gsung ba sogs rgya cher bsngags pa brjod pa dang / rje nyid kyi gsung las
kyang / chos skyong lha mo zhig cha lugs sna tshogs kyis dus rgyun du rtsar yong zhing / nged rang la dge ba'i rnam pa yod dus dga' ba'i rnam 'gyur byed/ cung zad rtsub
pa'i dus mya ngan gyi cha lugs dang rnam pa byed pa zhig 'dug gsung ba la/ bdag gis ji lta bu lags zhus pas/ gang 'dra yin nam dbus smyon pas nged rang phag mo gru pa'i sprul
pa yin zer gyi yod 'dug /de ltar na de dus kyi srung ma zhig yin pa 'dra gsung bas don gyi nges par zhal gyis bzhes par snang zhing / gzhan yang yid ches pa'i rgyu mtshan
du ma mthong bas gdon mi za bar snang la/ des na phag mo gru pa'i rnam thar du sangs rgyas 'khor ba 'jig gi rnam sprul du bshad cing / 'phags yul du'ang slob dpon chen
po lwa ba'i na bza' can la sogs pa yin par bshad pas rje 'di pa'ang

de dag gi rnam sprul du grub pa yin no/ /gzhan yang slob dpon chen po padma 'byung gnas kyis rjes su bzung ba'i gsang sngags rnying ma'i gter ston rig 'dzin chen po padma gling
pas kyang / rje 'di nyid bram ze mchog sred kyi rnam sprul yin no zhes gsung bar grags shing / lho brag sman mdo'i brag nas bton pa'i bram ze mchog sred kyi phyag phur
kyang rje 'di nyid la byung ba yin no/ /sku skye ba 'di'i gong ma ni byang la stod kyi byang sbug bya ba'i dgon pa'i bla ma/ phyag rdor zhal gzigs shing sde brgyad bran
du 'khol ba/ sa skya pa'i chos skyong gsar rnying la nus pa thon pa zhig yin no/ /zhes rje nyid gsung 'byon mkhyen tsam na lhug par gsungs par snang ngo / /gzhan yang la
stod lho phyogs su 'khrungs tshul de dus kyi sku nye zhig kyang deng sang 'khor du yod tshul sogs kyang zhabs 'bring ring du bsten pa'i ngag las thos so/ /nA ro mai tri'i
thugs bcud chu klung gis/ /gang blo'i dri bral rnal 'byor he ru kaH/ /thugs kyi me long dag pa'i gsal snang du/ /khyod nyid dang po'i sangs rgyas 'khor ba 'jig /'od gsal
gnyid kyis myos pa'i lwa ba pa/ /byang phyogs grub pa'i gtsug rgyan phag gru pa/ /rmad byung 'gro ba 'dren pa'i zlos gar gyis/ /bgrang yas sprul pa'i rnam rol spro bar
shar/ /de mthong zhal gyi pad dkar bzhad pa las/ /lung bstan sbrang rtsi'i dog pa ci yang skyugs/ /rmad byung gtam gyi ze'u 'bru gsal bar phye/ /grags snyan dri bzhon gsar
pas phyogs kun khyab/ /

padmas rjes bzung rig sngags 'chang ba'i gtsos/ /padma'i bka' bzhin 'phrin las mtshan ma phul/ /padmas lung ston bram ze chen po zhes/ /padma gling pas 'dzam gling kun tu bsgrags/
/ma lus phyogs kyi bgrang yas rgyal ba rnams/ /bskrun mdzad 'khor lo'i mgon po khyod gcig pu/ /nye tshe smra 'di bdag blo'i nyes par zad/ /'on kyang blo dman gdul
bya'i snang ngor lags/ /de dag la 'di skad ces bya ste/ 'khor ba 'jig dang lwa ba'i na bza' can/ /bram ze mchog sred bde gshegs phag gru pa/ /rig sngags grub pa'i ri sbug
rnal 'byor zhabs/ /rje btsun chos rje'i sngon gyi skyes rabs yin/ /gnyis pa la bzhi ste/ rigs rus cho 'brang ldan par sku 'khrungs nas rgyal srid chos bzhin du bskyangs
tshul/ rgyal ba'i bstan pa la rab tu byung zhing yongs 'dzin dam pa rnams bsten nas rgya chen thos bsam gyi sgro 'dogs dpyad tshul/ rtse gcig tu nyams su bzhes pas thugs
rgyud la lung rtogs kyi yon tan bsam gyis mi khyab pa 'khrungs shing bstan pa dang sems can gyi don rgya chen po mdzad tshul/ zhing 'di'i mdzad pa mthar phyin nas gzugs
kyi sku chos dbyings su bsdus te chos kyi sku rnam pa thams cad pa mngon du mdzad tshul lo/ /dang po ni/ tsha bas gdungs la gdugs dkar bsil yab dang / /chags ldan gzhon nu'i
yid la smin legs bzhin/ /dam pa'i mdzad pas gzur gnas dpyod ldan gyi/ /snying la dga' ba mi ster su zhig yod/ /de la bdag nyid chen po 'di nyid 'khrungs pa'i yul ni/
rab tu dkar ba'i gangs ri'i phreng bas kun

nas mdzes par bskor ba'i byang phyogs kha ba can gyi ljongs/ yid du 'ong ba'i ne'u gsing dang ljon shing gi phreng ba dang / chu bo sna tshogs dal gyis 'bab pa'i gtsang gi
nor 'dzin gyi gzhi dpal ldan a ti sha nyid kyis ches cher bsngags shing byang chub sems dpa' lag na padmas nges par skyong ba'i dpal snar thang gi chos grwa dang 'dabs chags
pa/ snyigs dus kyi rdo rje 'chang chen po kun dga' bzang pos rdo rje theg pa'i chos kyi 'khor lo bskor ba'i gnas e waM chos ldan dang nye ba'i sa phyogs/ gtsang chu sgo'i
sbugs rdo ring bsam 'grub smon mkhar zhes bya ba yin no/ /pad dkar 'dzin pa'i spyan ras kyis 'tsho ba'i/ /ku mud gsar pa'i 'od chags kha ba'i ljongs/ /'chi med grong
khyer 'dzin mar 'phos 'dra ba/ /de ni bdag nyid chen po'i bsti gnas yin/ /'di'i rigs ni bod kyi rgyal po byang chub sems dpa'i rnam sprul mes dbon gsum la sogs pa rim gyis
brgyud pa'i mthar yum brtan dang 'od srungs gnyis su gyes pa'i 'od srungs kyi brgyud pa/ dkyil mkhar lha btsun zhes bya ba la sras gnyis byung ba ni btsad po jo khri dang
/ rje a kro'o/ /snga ma'i sras ra sogs dpon mgon/ phyi ma'i sras dpon jo mgon/ 'di la sras khri dpon dbang rgyal byung / de la sras sku mched bzhi 'khrungs pa'i che ba
che sa dpal mgon rin cen pa/ phyis rab tu byung ba'i mtshan kun dga' bsod nams rgyal mtshan dpal bzang po zhes bya ba 'di nyid rten skya bo'i dus na

dpa' zhing mdzangs la yangs pa'i blo gros can 'jig rten gyi mes po lta bur byed cing / dus phyis dpal ldan sa skya pa'i zab don rnams la nyams len rtse gcig tu mdzad pas/ gau
rI la sogs pa kye rdor lha dgu'i dkyil 'khor lha tshogs bdag nyid kyis bsgoms pa na reg mthong gi mtshan ma thob pa'i bskyed rim gyi gsal snang mthar phyin pa dang / 'od
gsal gyi rtags snang bde chen gyi ye shes rgyud la 'khrungs pa sogs rgyud sde nas bshad pa'i sa lam gyi rtags khyad par can thob cing rang gi rtogs brjod mgur du bzhes
pa sogs ngo mtshar ba'i rnam thar bsam gyis mi khyab pa mnga' ba 'di ni bdag nyid chen po 'di'i yab yin la/ yum ni sna nam rdo rje bdud 'joms kyi brgyud pa/ sa skya pa'i
dpon chen dpal 'bum bzang po nas rim bzhin brgyud de/ drung chen hor pa dang tA'i gu shri yon tan rgya mtsho sku mched gnyis las/ phyi ltar na hor pa'i sras mor byed cing
/ don la rig sngags 'chang chen po tA'i gu shri ba'i sras mo byang sems dbang mchog rgyal mo'am/ bkra shis rgyal mor grags pa ye shes kyi mkha' 'gro ma'i mtshan dang ldan
pa/ ngo tsha khrel yod kyi gos kyis klubs shing dad pa dang gtong ba'i phul du phyin pa skye 'chi la rang dbang thob pa'i lo rgyus dang ldan pa de ni rje 'di'i yum yin
zhing / yab yum de gnyis la rigs kyi sras lcam sring brgyad byung ba'i nang nas rje 'di nyid phu bo bgres pa yin no/ /rje 'di pa yum gyi lhums su zhugs pa nas ji srid ma
bltams kyi bar du yum zo mdog legs shing sku lus thams cad bde bas khyab

pa dang / snang ba mtha' dag 'od gsal du 'char ba sogs ting nge 'dzin gyi sgo du ma thugs rgyud la 'khrungs so/ /rgyal dbang rnam sprul 'chi med gzhon nu zhig /smon lam dag
pa'i 'od gsal lha lam nas/ /rgyal rigs mthon po'i nor 'dzin rtser babs te/ /mtshan ldan dga' ma'i gzhal med khang du zhugs/ /de tshe yum gyi sku ni shing bal ltar/ /yangs
shing zla dbang lta bur dkar mdangs chags/ /dga' bde'i ting 'dzin bdud rtsis myos pa yis/ /sgyu 'phrul lha mo'i ngang tshul ji bzhin gyur/ /de nas yab zhe gnyis pa/ yum
so gnyis pa dkar po zhes bya ba sa mo sbrul gyi lo nag pa zla ba'i yar ngo'i tshes bcu bzhi skar ma khra la bab pa'i dus sbyor bzang po'i nyi dros la sku bltams par gyur
to/ /de'i tshe nam mkha' g.ya' yongs su dag cing nyi zla'i 'od zer ches cher gsal ba dang / nye 'khor thams cad du lha'i me tog gi char chen po babs par gyur cing / /de
la skye bo dag gang gi ltas yin nam gleng ba na phal cher deng sang rdo ring pa la sras khyad par can zhig 'khrungs yod 'dug pas de'i ltas yin par nges so zhes mthun snang
grub par byed la/ der 'dus pa'i skye bo'i tshogs la btsas ston phun sum tshogs pas rab tu tshim par mdzad cing / yab kyis bsod nams lhun po rin cen du mtshan gsol 'khrungs
ma thag rje nyid kyi mes po'i zhang po zha lu pa'i slob brgyud mkhas grub rgyal mtshan dpal bzang la gshin rje gshed dmar po'i dkyil 'khor du smin byed dbang bskur ba
gsan par mdzad do/ /chu mtsho'i 'jing nas zla shel gsar pa dang / /

shar ri'i phrag par nyi gzhon mthon pa ltar/ /DA ki'i mkha' las yid 'ong gzhon nu'i sku/ /'gro 'di'i bsod nams gzugs can bzhin du bltams/ /de nas mkhas grub bla ma yis/ /de
yi phung khams skye mched la/ /gdan gsum tshang ba'i sa bon btab/ /rdo rje 'dzin pa'i ded dpon du/ /dang po'i dbang gis smin par byas/ /de dus skye rgu rkang drug ldan pa
rnams/ /yid 'phrog de yi gzugs kyi chu skyes la/ /blta zhing 'dod dgu sbrang rtsis tshims pa yis/ /snyan pa'i dar dir phyogs brgyar sgrog la brtson/ /de la ya mtshan 'chi
med skyed tshal nas/ /yid srubs lha yi me tog gsar pa'i phreng / /kai la sha yi rdul dkar 'khrigs pa bzhin/ /gzhon nu bzhugs pa'i sa phyogs kun tu 'thor/ /e ma zla shel
lhun po'i spo/ /utpal sngon po'i mig dkyus dang / /sbrang rtsi 'dzin pa'i ral khur gyis/ /brgyan na 'di dang mtshungs pa snyams/ /de ltar gzhon nu de ni mdzes shing lta
na sdug pa rang bzhin gyi mtshan dpe'i cha shas dang ldan pas skye bo kun gyi mig gi bdud rtsi lta bur gyur cing / sngon legs par spyad pa'i spyod pa rlabs po che la ring
nas goms pa'i shugs kyis tho co'i spyod pa cung zad kyang mi mdzad cing / dul zhing yid gzhungs pa dang / sku rtsed kyi rnam pa'ang chos 'chad pa dang / dbang bskur ba
dang / sbyin pa gtong ba la sogs pa dge ba'i bya ba bsgrub pa'i tshul gyis dus 'da' ba dang / lan cig gi tshe rdo ring gi grog po zhig gi nang du bros nas yib bzhugs pa las/
kun gyis btsal bas rnyed nas yum

gyis ci yin gsungs pas/ bdag btsun pa la 'bros snyam pa yin gsung ba dang / 'dri klog la sogs pa'ang brda tsam phul bas thogs med du phul du phyin par mkhyen par gyur la/ sku
na shin tu phra ba'i dus der 'byung po chen po zhig khyi'i rnam par byas te drung du byung ba/ bskyed rim gyi nga rgyal dang bcas pas sku srung brgyab pas rgyang ring
du bros pa'i skad ngan phyi rol tu skye bo gzhan dag gis thos pas kun gyis ngo mtshar bar gleng ba byung bar snang ngo / /rlabs chen spyod pa des pa'i gom stabs kyis/ /tha
mal mu cor ming gi lhag mar byas/ /gzhon nu nyid nas rgan po'i blo can de/ /nyin mtshan chos kyi snang bas 'da' bar gyur/ /shwa na'i zol gyis 'ongs pa'i gdug can gdon/
/sku srung zol gyi rab 'bar rdo rje yis/ /rgya mtsho'i pha mthar bskrad pa'i ngud mo'i sgra/ /phyi rol skye bo'i rna bar lhang nger bsgrags/ /dgung lo lnga tsam bzhes pa'i
dus/ mgon po gur zhal gyi gtor chog ma bslabs par mkhyen cing / /nyi shu dgu byung ngo cog gi gtor ma dpal 'bar dang bcas pa sa skya phyogs su 'bul bar mdzad pa'i tshe'ang
/ chos skyong 'di na gsung ba sogs thogs med du gzigs pa dang / skabs 'gar chos skyong rnams byon byung gsung pa'i tshe/ thog 'tsheg pa dang / khang pa g.yo ba la sogs
pa'i rnam 'gyur kyang che bar 'byung zhing / gzhan yang nga dang po la stod byang gi bla ma 'di lta bu yin yon tan nor rdzas grwa pa sogs 'di lta bu yod gsung ba byung
'dug /dgung

lo drug pa la rgyal ba nyid kyis lung bstan pa'i snyigs dus kyi rdo rje 'chang chen po rje btsun e waM pa kun dga' bzang po'i drung du mjal zhing / mi phyed pa'i dad pa thob
dbang bskur lung rjes gnang 'ga' gsan/ bdag cis kyang btsun pa zhig byed zhus pas/ khyod deng sang rdo ring pa'i bu gcig po yin pas btsun pa byed rgyu mi yong / rjes su
spun zla 'dra byung ba dang btsun pa gyis/ sa skya pa'i lam 'bras pa chen po zhig 'ong / skye ba snga ma la'ang nga'i grwa pa zhig gi skye ba yin pa 'dra gsung ba sogs bu
gcig pa'i ma ltar thugs brtse ba chen pos skyong bar mdzad cing thugs yid gcig tu 'dres pa lta bur gyur to/ /ma lus rigs brgya'i khyab bdag rdo rje 'dzin/ /ngur smrig bla
gos 'chang ba'i e waM pa/ /byang phyogs rdo rje theg pa'i zab don gyi/ /chos kyi 'khor los sgyur ba'i 'dren pa de'i/ /zhabs sen padmo gsar pa'i lan tshar gyis/ /khyod
gtsug nor bu'i cod pan rab bcings nas/ /dad gus rlabs phreng g.yo ba'i chu klung stong / /mgon de'i thugs kyi rgya mtshor gcig tu 'dres/ /rab dkar zhal gyi bum bzang nas/
/lung bstan dam chos bdud rtsi'i rgyun/ /khyod blo'i snyim pas rab gsol bas/ /skal bzang lang tsho ci yang bltams/ /drag po'i gtsug rgyan lha yi me long ni/ /phra yang ri
dwags mtshan ma bkra ba ltar/ /gzhon nu nyid nas de yi thugs mtsho la/ /chos srung rgya mtsho'i snang brnyan bgrang yas shar/ /de ltar rje btsun rdo rje 'chang chen po
de nyid dang sku skye ba snga ma zhig gi dpon slob kyi 'brel bas thugs mi phyed pa'i dad pa thob

pa'i stobs kyis/ rdo rje 'chang chen po gzhan don la dgongs pa'i dus kyang yab yum sogs thams cad kyi rje 'di la shin tu gsang bar mdzad pa'i skabs shig tu nam mkha' g.ya'
dag cing me tog gi char chen po babs pa la phyag phyi ba zhig gis chos rje rdo rje 'chang chen po'i gshegs rtags yin pa 'dug zer ba gsan pas thugs khral gyis skas khung na
mar lhung ste thugs dran med du brgyal ba la gzhan rnams kyis snar thang pa'i mkhan po gshegs pa yin zer ba'i thugs 'khrid phyogs byas pas rnal du phebs pa tsam byung zer
ba'i gzhon nur dad gus kyi yon tan de lta bu dang ldan ces thos so/ /dgung lo bcu drug bzhes pa'i dus bsam 'grub rtser/ slob dpon padmas lha sras mu khri btsan po'i rnam
'phrul du lung bstan pa'i chos skyong ba'i sprul pa'i rgyal po rin spungs nor bu bzang po'i drung du/ yab dang lhan cig tu phebs nas phyag rten 'bul ba sogs mdzad nas
thugs shin tu mnyes par byung / nya phyis kyi ka pA la a rag gis bkang ba zhig gnang nas 'thung gsung ba la yab kyis 'di na tshod gzhon pas bzi yong zhus pas/ mi 'ong 'di
la nged rin spungs pa'i mi drag pa rang zhig re ba yin phugs rnal 'byor pa bzang po zhig 'ong nyen yod gsung bas/ lhag ma lus par bzhes nas ka pA la dbu la bkab pas rten
'brel shin tu legs gsung thugs dgyes shing bzi ba'i rnam pa'ang ye ma byung gsung / de nas bzung ste sa skyong de nyid ngo mtshar ba'i ltas dang bcas te ma gshegs kyi bar
lo

drug tsam phyags phyi mthil bzhugs mdzad/ gsol dpon gyi khur bzhes/ sku regs 'ching ba tshun gyi bslab don rang gi rigs sras las kyang thugs brtse ba lta bus skyong ba mdzad
do/ /mu khri btsan po'i rnam 'phrul sa skyong gis/ /lung bstan log rtog 'ga' zhig bzlog pa'i phyir/ /'dod yon lam byed khyim gyi sgyu thabs kyis/ /indra bhU tI'i rnam thar
khyed kyis bskyangs/ /de nas re zhig rdo ring du phebs te/ rje ngor pa yab sras sogs la gsung chos gsan pa dang / chos ldan gyi rang srid bde bar skyong zhing bzhugs
pa'i skabs su gzhis ka nas nang so mtsho skyes rdo rje bas bka' lung snga phyir/ nged dbus phyogs su 'gro ba'i spang blang phyed pa'i bya ba bsgrub pa'i grogs ldan la 'gro
dgos gsung ba'i nan tan dang / de mthun nang so gtsang chen gyis kyang gnas tshul zhib cha dang bcas pa phebs pas nyer len byas nas dbus phyogs su phebs/ nang so'i bka'
gros snyan 'debs sne sdong gi ka bzhi dgon gsar gyi dpon tshab sogs khur las che bar bzhes shing / phag gru pa spyi dang / khyad par gzhis ka rin spungs pa'i chab srid yar
ngo'i zla ba ltar rgyas par mdzad pa yin no/ /de dag gi bar skabs thams cad du deng sang gi sde dpon du rlom pa rnams kyi bya ba dang go ldog ste/ spyir bstan pa dang
sems can la phan bde lhur len zhing / khyad par ya rabs rnams gzengs bstod pa dang / snyoms chung rnams ched du mgo 'don/ pha rol gyi ma rabs rloms can rnams gtam gyi nga
ro bsgrags pa tsam gyis zil gyis gnon nus pa dang / dge 'dun gyi sde

che chung rnams gtsug gi nor bu ltar gus pas mchod pa dang / gzhis ka rnams su cho 'phrul gyi zla ba la srog gcod spong ba sogs sems can gyi srog skyob cing / mi nag can rnams
kyang srog la mi 'bab pa'i zhu ba do dam rkang len mdzad/ gsung las kyang nga mi bsod nams can rang yin/ /sne sdong pa dang gzhis ka rin spungs pa'i khur de tsam khur
kyang mi gsod pa lta ci smos brdung ba tsam yang byed ma myong kyang thams cad kyang nga gang zer la nyan pa kho na byung gsung / dus phyis sde pa don yod rdo rje pas khyed
rang gzhan dang mi 'dra bas nged la lugs gnyis kyi snyan bskul tshigs bcad tsam re dgos gsungs pas/ 'jig rten gyi rtsa ba gzhung phyi thag dang khrel ngo tsha yin/ chos
kyi rtsa ba bsam pa bzang ba yin gsung pa gnang zhing / mdor na bdag nyid chen po 'di skye ba du mar byams pa dang snying rje la goms shing / rlabs po che'i bsod nams
rgya chen po bskrun pa'i mthus rgyal srid chos bzhin du bskyangs pas mnga' 'bangs su gtogs pa thams cad du 'khrug pa dang / mu ge dang yams nad la sogs pa mi mthun pa'i phyogs
thams cad ming gi lhag ma tsam du gyur cing / bstan pa la dga' ba'i lha dag gis char gyi rgyun dus su phab ste lo tog dang 'bru rnams yongs su rgyas pa dang / skye
rgu rnams bde zhing dal bar rgyu bas rdzogs ldan gyi dus bzhin du gyur/ bshad sgrub kyi sgo nas bstan pa 'dzin pa'i skyes bu dam pa rnams lung rtogs kyi yon tan yar ngo'i
zla ba ltar rgyas shing chos dang mthun pa'i rnyed pa dang bkur

sti'i rgya mtsho chen po la 'dod dgur longs spyod pa sogs/ mdor na rgyal po byams pa'i stobs kyis rgyal srid bskyangs pa'i tshul ji lta ba bzhin du gyur to/ /rang nyid kyang
phyi rol tu rgyal srid kyi kha lo sgyur kyang nang du yongs 'dzin dam pa rnams bsten nas de dag gi zhal las byung ba'i zab pa dang rgya che ba'i gdams pa rnams rtse gcig
tu nyams su bzhes shing thugs tshims par mdzad pa yin no/ /ji ltar sgyu ma sprul pa'i gzhon nu yis/ /mig 'khrul las byung dga' mar rtse ba ltar/ /srid la zhen pa'i dri
mas dben gyur kyang / /srid 'dir 'gro ba 'dul ba'i gar gyis rol/ /gang zhig 'phongs pa'i ral pa'i zur phud kyis/ /zhabs sen zla dbang gsar par btud gyur kyang / /'bum phrag
khral gyi mun pas gtses pa dang / /lus srog mnar ba'i khur gyis dub pa dag /thugs rje 'od ris dkar po'i zer brgya yis/ /byugs pa'i mos la dga' bde'i ga bur gyis/ /gzegs
mas snying gi tsha gdung mthar byas te/ /snyan pa'i ba dan dkar po srid na g.yo/ /e ma sham bha la yi pho brang yid 'ong nas/ /rigs ldan dbang po phyogs 'dir dus kyi 'ongs
sam snyam/ /khyod kyi mdzad pas sngon byon bod kyi chos rgyal rnams/ /skyengs ldan zhi ba'i dbyings su gzims nas btang snyoms bzhugs/ /phyi ru rlabs chen spyod pas rgyal
srid skyong / /nang du rim gnyis rtogs pa'i rtse mor son/ /khyod kyi sgyu 'phrul dra ba'i zlos gar gyis/ /indra bhU tI rdo rje'i zhing du bros/ /de yi mthu las au DDi

ya na yi/ /yid 'ong lag 'gro pho mo mkha' la spyod/ /rdo rje theg pa'i glegs bam bye ba brgya/ /khyod nyid gcig pus bdag gir mdzad pa snyam/ /de dag la 'di skad ces bya ste/
byang phyogs kha bas bskor ba'i sman ljongs su/ /rigs rus cho 'brang ldan par sku 'khrungs nas/ /rdo rje 'chang dbang rje btsun bla ma dang / /sprul pa'i rgyal pos lung
bstan rjes su bzung / /khyim pa'i gzugs kyis 'dul ba'i 'gro ba rnams/ /bskyang phyir khyod kyis 'khor los sgyur ba yis/ /tshul gyis rgyal srid bzung ba'i rnam thar lags/
/gnyis pa rgyal srid tshul bzhin du bskyangs pa'i mthar rgyal ba'i bstan pa la rab tu byung nas rgya chen thos bsam gyi sgro 'dogs bcad pa'i tshul ni/ gong du smos pa ltar
snga mo nas rab tu byung ba'i thugs 'dun shin tu che bar yod pa dang / lhag par 'khor ba mtha' dag sdug bsngal gyi rang bzhin me 'obs lta bur gzigs shing / de las sgrol
ba'i thabs kyi gtso bo'ang lhag pa'i tshul khrims kyi bslab pa nyid du dgongs/ bstan pa 'dzin pa'i skyes bu rnams kyi khrod na'ang ngur smrig rgyal mtshan 'chang ba nyid
rab dang phul du byung bar mkhyen nas ring por ma thogs par rab tu byung bar bzhed pa'i tshe/ nub gcig gi dus mnal dang 'od gsal 'dres pa'i gsal gnang du e waM chos ldan
gyi bla brang nang du phebs/ rgyal tshab dam pa kun dga' dbang phyug pa dang mjal/ rdo rje 'chang chen po gang na bzhugs zhus pas g.yabs chen na bzhugs gsung / der rje
'dis phebs byin rlabs zhus pas dbu skra nas

bzung ste btsun pa byed ran gsungs then then pa 'ga' mdzad byung bas/ mnal sad nas kyang dbu skra tsha zeng nge ba byung / de ma thag rgyal srid kyi dpal 'byor phun sum tshogs
pa thams cad mchil ma'i thal ba ltar ltos med du dor nas sbrul gyi shun pa brjes pa bzhin rang nyid bka' bzhin lhur len pa'i 'khor gcig gnyis dang bcas pa chos grwa chen
po gra thang gi gtsug lag khang du byon/ rje btsun dam pa mtshungs med shes rab zla ba'i spyan sngar dgung lo so bdun pa sna tshogs dbyig ces bya ba'i lo la rab tu byung
bar mdzad de/ mtshan kun bzang chos kyi nyi ma blo ldan shes rab kun dga' rgyal mtshan dpal bzang po zhes bya bar gsol ba yin no/ /'jigs rung ngam nag za ba'i ri sul
gyi/ /sbrul gdug mchil mas sbags pa'i tshang tshing bzhin/ /nyes brgya'i 'byung gnas khyim gyi phun tshogs la/ /rmi lam tsam du'ang chags pa'i skabs med par/ /sngon tshe
sngon nas 'brel ba'i 'dren pa des/ /yang dang yang du gsung gis bskul ba ltar/ /rab dmar rab mdzes bla gos du ku las/ /yid 'phrog yid kyi 'dzin ma khebs par gyur/ /de nas
bsnyen par rdzogs pa'i sdom pa bzhes tshul ni/ snga gong du 'gro ba'i bla ma bdag chen rdo rje 'chang chen po blo gros rgyal mtshan dpal bzang po'i snyan grags kyis thugs
yid phrogs te gsung chos kyi 'brel pa zhu ba dang / zhar la dpal ldan sa skya mjal zhing sman grong rdo rje pa nang so mtsho skyes pa'i bla sman du 'bod pa sogs la phebs
te/ bdag chen rdo rje 'chang chen po dang legs par mjal gsung chos kyi bka' drin kyang ci rigs gsan/

phyir phebs khar deng sang sangs rgyas kyi bstan pa nub tu nye bar song / bstan pa 'dzin pa'i skyes bu dam pa'ang shin tu dkon par 'dug pas/ zhabs drung nas sngar bzhin spyir
sangs rgyas kyi bstan pa dang / bye brag tu dpal ldan sa skya pa'i bstan pa rin po che dar zhing rgyas pa'i thugs kyi khur che ba cis kyang bzhes dgos shing bdag kyang
rab byung bsnyen rdzogs shig bsgrub pa'i mkhan po zhu zhing / sku 'dun la gsung ngag slob bshad lo 'khor mar grags pa zhig bzhugs yod 'dug pas/ de sogs gsung chos kyi bka'
drin kyang tshad med pa skyong dgos zhu ba'i snyan gsan phul bas/ nang pa ngo mtshar che deng sang dge ba'i bshes gnyen du rlom pa rnams kyis kyang khyod kyi bstan pa
la bsam dgos zer mkhan dka' ba 'dug /khyed gzhis ka rin spungs pa'i dbyings che sa rang na phebs 'dug pas ma thub pa yong ngam/ 'byon thub pa shar na nged kyis khyed rang
gsung ba ltar/ cis kyang bgyid gsung ba'i zhal bzhes bzang po phebs pa bzhin mi phyed pa'i dad pas thugs drangs shing brtson pa'i shugs bskyed nas ngang pa padma'i mtsho
la snyeg pa ltar/ dpal ldan sa skya'i gtsug lag khang chen po ga la ba der phebs te/ mkhan po yongs rdzogs bstan pa'i mnga' bdag ngur smrig 'dzin pa thams cad kyi gtsug
gi nor bu bdag chen chos kyi rgyal po de nyid dang / slob dpon 'dul ba 'bum sdes gang gi mgrin par brgyan pa'i btsun pa'i mchog tu gyur pa slob dpon lha btsun pa dang / gzhan
yang gsangs te ston pa/ grib tshod pa/ kha bskong bar 'os pa'i dge

'dun grangs tshang ba'i dbus su bsnyen par rdzogs pa'i sdom pa tshul bzhin du bzhes nas sangs rgyas kyi bstan pa la zhugs la yongs su rdzogs par gyur to/ /dus de nyid nas bzung
ste bslab pa'i gnas phra zhing phra ba'i bar thams cad mig gi 'bras bu ltar gces par bsrung ba dang bcas pa'i mtshams las cung zad kyang 'da' ba'i go skabs mi mnga'/
lhag par lo grangs mang po'i bar du sdor dkar kho na dus thams cad du gdan gcig pa'i brtul zhugs la gnas par mdzad la/ tshul khrims kyi dri bzang po'i ngad ldang bas gang
du bzhugs pa'i gzims khang khyab cing / drung na 'khod pa dag kyang khams dngas shing yid 'phrog pa ni mngon sum gyis grub pa'o/ /rnam dag khrims kyi ma la ya yi spo/ /bag
yod ha ri tsan dan rgyas pa'i nags/ /yid 'phrog ga pur gsar pa'i ngad ldang ba/ /sngon med tshal 'di bstan pa'i dpal du grub/ /e ma khyod sku'i ma pham mtsho/ /bla gos
sin dhu gsar pa yis/ /bgos pa'i li khri'i mdangs 'od kyis/ /thun 'tshams sprin la co 'dri byas/ /de tshe dgra bcom nye bar 'khor/ /skyengs pas zhi ba'i zol gyis bzhud/
/yang na paN chen yon tan 'od/ /byang gi phyogs 'dir zhugs sam ci/ /gzhan yang bdag nyid chen po 'dis yongs 'dzin dam pa rnams kyi drung du zab pa dang rgya che ba'i thos
bsam gyis thugs rgyud sbyangs te shes bya'i gnas rnams la ma rtogs pa dang log par rtog pa dang the tshom gyi dri ma mtha' dag dang bral bar mdzad pa yin te/ de'i tshul
cha

shas tsam brjod na/ thog mar bka' drin che ba'i bla ma rnam pa gsum la dam pa'i chos kyi bka' drin nos pa'i tshul ni/ rgyal ba rdo rje 'chang chen po kun dga' bzang po nyid
kyi drung du/ bcom ldan 'das dpal kye rdo rje man ngag lugs lha dgu'i dkyil 'khor du rgyu dus kyi dbang bskur ba tshar gcig /tshe dpag med dze tA ri'i lugs kyi lha dgu'i
dbang / grub pa'i rgyal mo'i lugs lha gcig bum gcig gi tshe dbang / phyag na rdo rje u tsarya'i rjes gnang / sgrol dkar yid bzhin 'khor lo'i rjes gnang / gur gyi mgon po
lcam dral lha gsum gyi rjes gnang rnams tshang 'ga' gsan par mdzad do/ /de bzhin du rigs thams cad kyi bdag po/ dkyil 'khor thams cad kyi gtso bo/ dpal ldan sa skya pa'i
zab don snyan brgyud thams cad kyi bang mdzod/ kha ba can gyi rdo rje 'dzin pa kun gyi ded dpon/ mthu stobs kyi dbang phyug bdag chen rdo rje 'chang chen po blo gros rgyal
mtshan dpal bzang po zhes mtshan yongs su grags pa de nyid la lus ngag yid gsum cig car du phul/ mnyes pa gsum gyis mnyes par mdzad nas/ zab don man ngag thams cad kyi
bka' babs pa'i tshul ni/ rje btsun rdo rje 'chang chen po de nyid kyi thugs rje'i lcags kyus drangs shing / mkha' 'gro chos skyong rnams kyi 'phrin las kyis bskul ba'i stobs
kyis/ gra thang du rab byung mdzad 'phral dpon slob gnyis ri khrod cig tu sku mtshams shin tu dam par bzhugs pa'i dus/ nub mang po'i bar mnal lam gyi gsal snang du mi
nag dang khyi nag g.yag nag sogs mang po 'ongs te/ khyod sa skya la rgyug mi 'gro na brdung ba yin gsod pa yin zer ba dang / res 'ga' khyed mi 'gro na 'di ltar byed zer
khong rnams kyis sku chas

thams cad khyer nas sa skya phyogs su 'phur 'gro ba sogs cho 'phrul gyi rnam pa bsam gyis mi khyab pa byung / de bzhin du phyags phyi ba de la'ang byung nas/ kho na re da cis
kyang sa skya la byon pa drag /mi 'byon na ngas phyags phyi la sdod mi nus par 'dug zer ba zhus/ de nas glo bur du chas rdo ring sogs rim par brgyud dpal ldan sa skyar
phebs/ bdag chen chos kyi rgyal po'i zhabs drung du mjal/ phyag rdzas kyi dngos po rnams 'khor gsum yongs su dag pas phul/ bdag nyid bya bral kho na la thugs gtad/ thugs
yid gcig tu 'dres/ rje'i gsung nas deng sang lam 'bras tshogs bshad zla ba bzhi pa zhig 'dzugs pa yod pas 'di gsan/ de nas khyed rang gi sngar sor gsung ba'i chos rnams
'ong bar byed gsung pa ltar gsung ngag tshogs bshad tshar gcig thog mar gsan/ de rjes phyags phyir mthil bzhugs mdzad/ lugs gnyis kyi bka' sgrub pa'i khur bzhes/ ji ltar
tshong dpon gyi bu gzhon nu nor bzang gis dge ba'i bshes gnyen bsten pa'i tshul lam/ byang chub sems dpa' rtag tu ngus 'phags pa chos 'phags bsten pa ltar/ rtse gcig tu lhur
mdzad pas/ lam zab bla ma'i lam gyi rten 'brel mtha' dag rang shugs kyis 'grig ste/ rnal 'byor dbang phyug dpal ldan birWa pa'i thugs kyi bcud/ rje btsun sa skya pa yab
sras la tshad ma snyan brgyud bzhi ldan bar ma chad par bzhugs pa'i nyams bzhes kyi gtso bo rje nyid la brgyud pa gsum gyi chu bo gcig tu 'dus shing / khyad par rje sems
dpa' chen pos gzhan la cher ma gnang

ba'i gdams pa gsung ngag rin po che slob bshad kyi sgo nas zla ba bco brgyad kyi bar du nyams 'khrid du gsan/ de yang rgyu dus kyi dbang / bdag med lha mo bco lnga'i dbang
/ de'i sin dhu ra'i byin rlabs/ lam dus kyi lus dkyil gyi dbang / brda don gsal ba'i 'khrid byin rlabs dang bcas pa/ lam zab bla ma'i byin rlabs/ rnal 'byor dbang phyug gi
thun mong dang thun mong ma yin pa'i byin rlabs/ bla ma rin 'byung / tshar gsum khug pa/ brda gcig brgyud/ lam sbas bshad/ gsang bcu'i rgyas btab/ sgrub pa lung sbyin yan
chad tshang la yongs su rdzogs pa de dag dang rjes su 'brel ba'i gsung ngag glegs bam sogs rje btsun gong ma'i yi ge /rje rdo rje 'chang chen po yab sras kyis mdzad pa'i
yi ge sogs rje de nyid la gang bzhugs pa thams cad bum pa gang byo'i tshul du gsan par mdzad do/ /de dag gi phyag len kyang deng sang gi lam 'bras par khas 'che ba'i mkhas
rlom rnams dang thun mong du ma gyur cing de dag gi rna ba'i lam tsam du'ang thos par dka' ba'i zab gnad/ dbang bskur ba'ang tshig ris kyi bshar sbyang tsam min par/
gdan gsum tshang ba'i sbyang gzhi sbyong byed legs par ngo sprad pas sngags kyi sdom pa skye nges/ lhag par rgyu dbang gi skabs su dbang stegs kyi dkyil 'khor rgyas pa rje
btsun gong ma'i yi ge las 'byung ba'i phyag len gyi rgyun ma nub pa/ 'khor 'das dbyer med kyi lta ba'i ngo sprod kyang na yams tsam ma yin par rgyud gsum shin tu rgyas
bshad dang bcas pa la rig thog tu bdar sha chod pa'i nyams len gyi rkang tshugs pa/ lam sogs nyi shu tshang ma'i 'khrid/

zhar byung bar do'i nyams len de dag gi tshod 'dzin rmi lam gyi gdams pa/ dbang bzhi gdan thog gcig tu nyams su len tshul/ de nyid rig pa skad cig ma gcig gi ngang du skyong
tshul sogs thun mong ma yin pa'i zab gnad med du mi rung ba du ma dang bcas pa/ mdor na bogs 'don gegs sel sogs phra zhing phra ba nas lag 'khrid/ nyams 'khrid/ chig 'khrid
skabs su gang bab/ bstan bcos tshad ma rdo rje'i tshig rkang gi gzhung gi bshad pa'ang lung tsam gyi zol zog min par thugs thog nas 'bru non 'brel chags dka' gnad kyi
bshad pa sogs ches cher sgro 'dogs chod par mdzad pas/ phyi nang gsang ba de kho na'i rten 'brel mtha' dag cig car 'grig ste/ tshad ma snyan brgyud bzhi'i mnga' bdag chen
por bzhugs pa yin no/ /gzhan yang lam skor phyi ma brgyad cha lag dang bcas pa/ dpal rdo rje nag po chen po gur gyi mgon po lcam dral lha gsum/ lha brgyad/ las mgon pu
tra ming sring gi rjes gnang sogs dang / de dag gi rgya bod kyi yi ge rab tu mang po phyogs gcig tu bsgrigs pa mgon pod me 'bar mar grags pa'i lung / der ma thus pa'i nag
po chen po'i yig skor shin tu zab pa mang po'i lung / phyi sgrub kyi lag 'khrid zhal shes/ nang sgrub thun mong ba yar klungs pa nas brgyud pa dang / thun mong ma yin pa
gdung brgyud rim pa las byung ba/ gsang sgrub kyi nyams 'khrid rnams thugs myong ma skyes kyi bar du gsan cing nyams su len par mdzad/ mdor na bdag chen 'jam dbyangs chen
pos bla chen kun rgyal ba mkhan chen bsod nams rgyal mchog pa/ bar sdings pa rdo rje rgyal

mtshan gsum la gsan pa'i man ngag mtha' dag dang / rje ngor pa nas brgyud pa bdag chen kun dga' dbang phyug pa la gsan pa sogs bum pa gang byo zhus/ nag po chen po gdong bzhi
pa'i thun mong dang thun mong ma yin pa'i rjes su gnang ba/ de dang rjes su 'brel ba'i rgya bod kyi yi ge mang po'i lung zhal shes lag 'khrid dang bcas pa/ dpal ldan sa
skya pa'i gser chos dmar po skor gsum du grags pa'i thun mong dang thun mong ma yin pa'i rjes gnang / yi ge'i lung mtha' dag so so'i zhal shes 'khor lo'i lag 'khrid dang
bcas pa tshang mar gsan/ dpal dur khrod kyi bdag po'i rjes gnang / yig lung / dkar mo nyi zla dang / bdud rgyal thod phreng can gyi rjes gnang / yig lung sogs/ mdor na
dpal ldan sa skya pa'i zab chos su grags pa phal mo che gsan par mdzad cing / khyad par bdag chen rdo rje 'chang chen po nyid kyi gsung nas/ mgon po'i thun mong ma yin pa'i
man ngag 'di rnams gdung brgyud rim par ded kyi bar chig brgyud du byon pa yin/ da dung kyang gdung brgyud zhig la spel ba'i 'dun pa byas/ bdag po bsod nams rgyal mtshan
pa sa skyar gdan drangs pa yin na'ang / gnas tshul de bzhin byung ba sogs khyed rang gi bsod nams su 'dug /da khyod las gzhan 'os mi 'dug gsung nas bka' rgya dang bcas
te gnang ba yin no/ /ma lus rgyal ba'i blo gros chu mtsho las/ /legs 'ongs bshes gnyen yid bzhin dbang gi rgyal/ /mkhas grub bye ba'i gtsug gi rgyal mtshan rtser/ /mngon
par mchod pa'i rje btsun

sa skya pa/ /gang de'i thugs kyi lcags kyu yis/ /khyod thugs gnyis 'thung rab drangs shing / /bstan srung rgya mtshos snyan brgyud kyi/ /bdag por 'os pas yang yang bskul/ /de
tshe dpyid kyi nyi gzhon sbrang chang gis/ /myos pas 'gram pa'i rdul chu nag po'i rgyun/ /gzegs ldan glang chen pad mtshor bsnyegs pa bzhin/ /dpal ldan sa skya'i sa yi
thig ler byon/ /der ni li khri'i rdul dmar 'khrigs pa'i gzhir/ /nyi zer bye bas lan brgyar byugs pa lta'i/ /ngur smrig 'dzin pa'i mkhas mang bye ba brgya'i/ /cod pan nor
bu'i khri la zhabs bkod pa'i/ /'jam pa'i rdo rje ngur smrig 'chang ba'i dpal/ /khyab bdag 'khor lo'i mgon po sa skya pa/ /chos kyi rgyal po blo gros rgyal mtshan dpal/ /khams
gsum 'gran zla bral ba'i bshes gnyen de'i/ /zhal gyi zla dbang dkar po'i dkyil 'khor ni/ /gzigs pa'i mod la gzung 'dzin padma zum/ /lhan skyes bde chen ku mud 'dzum
dkar gyis/ /rab dga'i ting 'dzin ming gi lhag mar byas/ /sa srungs can gyi ba gam cher mtho ba'i/ /chu 'dzin rol pa'i khang bzang mthon po'i rtser/ /dbyar skyes gzhon nu
myos pa'i glu dbyangs kyis/ /nags kyi mdzes ma'i snying la dga' ston bzhin/ /zab yangs li shi'i 'khri shing lding khang nas/ /ngag dbang yongs 'dzin lha mo'i bka' yig gi
/legs bshad rgyud mang sngon po sgreng ba'i sgra/ /skal bzang snyan gyi utpal rtser phyogs pas/ /rnam dpyod thugs kyi rgya mtsho che/ /rgya chen lung gi rba rlabs g.yo/
/rmad byung rtogs pa'i nor bus gtams/ /grags dkar ri bo'i mtshams las

brgal/ /de ltar bdag med mkha' 'gro'i thugs kyi bcud/ /khyod blo rgya mtsho'i 'jing du thims pa na/ /rnal 'byor dbang phyug sau raShta ru/ /lhan skyes bde ba'i zol gyis mnyam
par bzhag /de la phrag dog deng dus mkhas rlom brgya/ /gsung ngag 'chad pa'i zol gyi mthon po'i khrir/ /'dzegs nas rang gi de nyid phyogs brgyar ston/ /dpyod ldan mkhas
pa'i bzhad gad 'di ngo mtshar/ /de nas bcom ldan 'das kyi nyan thos shA ri'i bu nyid/ rgya bod du mkhas grub du ma'i tshul bzung ba'i mthar/ dus 'dir dga' ldan gyi gnas
nas byang phyogs kha ba can gyi ljongs su rdo rje theg pa'i bstan pa rin po che spel ba la bsam bzhin du sku skye ba bzhes pa'i mkhas grub chen po chos kyi rje rin chen
mkhyen rab mchog grub dpal bzang po'i drung du/ pha rgyud kyi gtso bo dpal gsang ba 'dus pa mi bskyod rdo rje 'phags lugs kyi dbang / rim lnga dmar 'khrid/ nag 'khrid/ de
dag dang 'brel ba'i rgya bod kyi yi ge rab tu mang po'i lung / bshad pa/ gshin rje gshed dmar po lha lnga dang / bcu gsum ma'i chos skor du ma/ phyag na rdo rje 'khor lo
chen po'i chos skor/ ma rgyud 'khor lo bde mchog nag po pa'i skor/ ma hA mA ya/ kye rdo rje mtsho skyes lugs/ mai tri dang / nA ro mkha' spyod ma'i skor/ phag mo'i gzhung
drug gi skor la sogs du ma/ gnyis su med pa dpal dus kyi 'khor lo'i zab lam rdo rje'i rnal 'byor sbyor ba yan lag drug pa'i 'khrid/ bu ston rin po che nas brgyud pa'i yi
ge'i lung sogs cha tshang / tshe dpag med 'chi med rnga sgra'i dbang / grub rgyal lugs kyi

tshe dbang / de'i tshe 'khrid yig lung dang bcas pa/ dmar 'khrid tshem bu lugs kyi thugs rje chen po lha lnga'i dbang / 'khrid dngos/ yig skor dang bcas pa/ sgo drug gzungs
mchog gi dbang / gtsug tor dri med rgyas 'bring bsdus gsum gyi dbang / gzungs grwa lnga'i dbang / seng gdong ma/ sme brtsegs/ rnam sras zhi drag la sogs pa'i dbang rjes
gnang / yig lung sogs bsam gyis mi khyab pa/ nA ro'i chos drug /sems 'khrid yid bzhin nor bu/ ni gu chos drug /su kha chos drug /sems nyid ngal gso la sogs pa'i 'khrid mang
po/ de dag dang rjes su 'brel ba'i dbang / byin rlabs yig lung sogs du ma zhig gsan par mdzad do/ /mkhyen pa'i mnga' bdag 'jam dbyangs shA ri'i bu/ /mkhyen rab chos rjer
mtshan gsol yongs 'dzin gyis/ /mkhyen cing gsan pa'i zab don ganggA'i rgyun/ /mkhyen ldan khyod kyi thugs mtshor zhugs par gyur/ /gzhan yang / rje rdo rje 'chang chen
po'i sras kyi thu bo 'khor lo sdom pa dngos dang dbyer ma mchis pa mus chen sems dpa' chen po dkon cog rgyal mtshan pa/ mkhas pa'i mkhas pa snar thang pa 'jam dbyangs shes
rab rgya mtsho/ nyams dang rtogs pa'i bdag nyid rnal 'byor gyi dbang phyug chen po rgyal tshab dam pa kun dga' dbang phyug /byang chub sems dpa' chen po mnga' ris kho char
ba mkhan chen bsod nams rgyal mtshan/ rgyud sde rgya mtsho'i gnad don rig pa'i mkhas grub gung ru shes rab bzang po/ sde snod gsum gyi

mnga' bdag mkhas grub chen po don yod dpal ba/ rgyal ba'i bstan pa rab 'byams la mkhyen pa'i spyan yangs pa'i paNDi ta shAkya mchog ldan dri med legs pa'i blo gros/ mdo sngags
bstan pa'i mnga' bdag kun mkhyen go bo rab 'byams pa bsod nams seng ge /zab don du ma'i gter mdzod drin can bsod nams dbang phyug pa/ rdo rje theg pa'i rgyud gzhung mtha'
dag la gzhan dring mi 'jog pa'i srad pa kun dga' blo gros pa dang / ya ma lag pa ye shes rgyal mtshan pa ste mkhas pa rnam gnyis su grags pa/ rdo rje 'chang chen po'i
gdan khri la bzhugs pa yongs 'dzin dkon cog 'phel/ 'jam dbyangs sangs rgyas rin cen pa ste rnam pa gnyis/ ya ma bde ldan ri khrod kyi gdan sa la bzhugs nas bde kye'i snyan
brgyud smra ba chos rje nam mkha' dpal bzang pa/ mkhas pa'i dbang po rkyang 'dur rab 'byams pa dkon cog tshul khrims pa la sogs pa ngor lugs kyi brgyud 'dzin dam pa de
dag dang / rje btsun 'jam dpal dbyangs kyi gdung brgyud dri ma med pa mthu stobs kyi dbang phyug bdag chen zhwa lu ba bsod nams rgyal mtshan dpal bzang po'i zhal snga nas
dang / bdag chen chu mig pa rje btsun blo gros dbang phyug pa/ 'jam dbyangs kun dga' bsod nams grags pa rgyal mtshan dpal bzang po/ 'jam dbyangs ngag gi dbang phyug grags
pa rgyal mtshan dpal bzang po ste/ gdung brgyud zhal ngo rnam pa bzhi/ gzhan yang mkhas shing grub pa'i bdag nyid rong ri lung sbug pa rgyal ba thugs rje dgung lo brgya
dang drug bzhes pa/ gtsang

rong byams chen pa mkhas pa'i dbang po dkar shAkya grags/ dpal phyag na rdo rje'i gsang sngags kyi nus pa mthar phyin pa yar klungs dpal 'bar ba 'dus pa dang po ngag dbang
dpal ldan bzang po/ mthu stobs kyi 'khor los sgyur ba gra thang pa mtshungs med shes rab zla ba/ snyan brgyud rgya mtsho'i bdag nyid zhwa lu ba nam mkha' rgyal mtshan/ yar
klungs sprul sku lung pa chos rje mi g.yo bsam gtan dpal ba/ rtses dang dge 'phel ba rig 'dzin bsod nams blo gros/ rtses dang sman tshul khang pa ba slob dpon bkra shis
dar ba dgung lo brgya bzhes pa/ mkhas pa'i dbang po shar dwags po'i paNDi ta chen po don grub rgyal mtshan/ rnal 'byor gyi dbang phyug chen po ta'i gu shri ba/ chos rje
lhun grub mchog pa/ sman lung chos rje/ thel brag gle ba mkhan chen lhun sde rab 'byams pa/ slob dpon chen po bsod rgyal pa/ slob dpon bsod nams rgya mtsho ba/ sdo ston bsod
nams blo gros/ slob dpon dpal rin pa/ bla ma tshul khrims bzang po/ rong ston thams cad mkhyen pa'i nye gnas chen po nam mkha' dpal/ spyan snga blo rgyam pa/ chos rje
mkhas btsun pa/ gtsang byams pa rdo rje rgyal mtshan/ lte'u ri pa rin cen chos kyi rgyal po/ mkhyen rab kyi dbang phyug snyug la paN chen ngag dbang grags pa/ mkhan chen
dkon cog dpal ba/ slob dpon lha btsun pa rnams dang / bu ston thams cad mkhyen pa'i brgyud 'dzin mkhan chen bshes gnyen pa/ chos rje dka' bzhi pa/ dbang phyug don yod pa
rnams dang / chos lung tshogs chen pa'i mkhan chen kun dga' blo gros pa/ tshogs chen mo'i mkhan chen 'gro bzang snying po/ mkhan chen rgyal mtshan pa/ bye rdzing

mkhan po bzang po shes rab pa/ mkhan chen legs rin pa/ 'phags mchog chos rje grags pa rgyal mtshan/ jo nang kun mkhyen chen po'i gdan khri la bzhugs pa dpal dus kyi 'khor lo'i
mnga' bdag chen po rje nam mkha' chos skyong ba/ byang chub sems dpa' sems dpa' chen po dpal ldan rin cen/ gangs ri'i khrod kyi sgrub brgyud 'dzin pa'i dbang po dwags
po bka' brgyud kyi brgyud 'dzin/ de bzhin gshegs pa dkon mchog yan lag gi rnam par sprul pa zhwa dmar cod pan 'dzin pa bzhi pa chos kyi grags pa dri med dpal ye shes/ sgyu
lus rmi lam la rang dbang thob pa'i rnal 'byor gyi dbang phyug shangs zur khang pa pha rgod bsod nams bzang po/ phyag chen bdud rtsi'i myos pa thel brag cog pa rje btsun
ratna bha dra/ bde chen pho nya'i lam gyis zung 'jug gis bgrod pa mon rdzong ras chen zla ba rgyal mtshan/ gri byang chub sdings pa rtogs ldan kun dga' dpal ba rnams dang
/ slob dpon chen po padma 'byung gnas kyi brgyud 'dzin gsang sngags rnying ma'i lam gyis smin grol mdzad pa/ slob dpon chen pos lung bstan cing snga 'gyur gyi chos la
mkhas shing grub par nyi zla ltar grags pa'i ka thog pa bzhag bla ye shes 'bum pa/ sku lus ma spangs par 'ja' lus rdo rje'i sku mngon du mdzad pa rmog ston chos kyi rgyal
po rdo rje bzang po/ ayon chen pos mngon sum du rjes su bzung zhing lha srin sde brgyad bran du 'khol ba'i rig 'dzin chen po kun dga' grags pa/ las bzhi lhun gyis grub
pa'i rje gnam sdings

pa/ mthu stobs kyi dbang phyug mkha' reg bon drug pa rnams dang / rgya bod thams cad du yongs su grags shing yi ge drug pa'i 'phrin las kyi rgyun gyis 'khor ba mtha' can du
mdzad pa'i grub chen thang stong rgyal por grags pa/ grub thob chen po gzi kun spangs pa/ rdo rje phag mo'i rnam sprul rje btsun mtshan ldan ma la sogs pa/ mdor na yongs
'dzin dam pa bdun cu rtsa gnyis bsten cing mnyes pa gsum gyi sgo nas mnyes par mdzad de/ gtso bor dpal ldan sa skya pa yab sras las brgyud pa'i rnal 'byor dbang phyug birWa
pa'i bshad srol gyis gtso byas pa'i dpal kye rdo rje'i chos skor mtha' dag /'khor lo bde mchog gi chos skor ji snyed pa/ mar 'gos rnam pa gnyis sogs nas brgyud pa'i gsang
ba 'dus pa 'phags lugs kyi chos skor gnyan lo sogs nas brgyud pa'i ye shes zhabs lugs kyi chos skor/ rwa skyo zhang sogs nas brgyud pa'i gshin rje gshed nag po'i chos
skor/ dpyal lo chag lo glo bo lo tsA ba sogs nas brgyud pa'i gshin rje gshed dmar po'i chos skor/ shaM bha la'i bshad srol dpal dus kyi 'khor lo'i chos skor sogs/ mdor
na rgyud sde bzhi dang 'brel ba'i dbang byin rlabs/ rgyud lung man ngag /phyag len gyi mtha' rten pa'i rnam grangs shin tu mang ba bsam pa'i ra ba las 'das pa zhig nod par
mdzad/ yang grub chen nA ro dang / mai tri'i thugs bcud rje mar pas bod yul du spyan drangs pa'i dwags po bka' brgyud du grags pa'i chos skor/ ye shes mkha' 'gro ma ni
gu ma dang / su ka ma siddhi'i gdams pa sogs mkhas grub chen po shangs pa du gu pa

khyung po rnal 'byor du grags pas bod yul du spyan drangs pa'i shangs pa bka' brgyud kyi chos skor/ jo bo rje dpal ldan a ti sha nyid nas brgyud pa'i lha bzhi chos gsum thig
le bcu drug sogs bka' gdams lugs kyi chos skor/ grub chen dam pa rgya gar nas brgyud pa'i zhi byed kyi chos skor/ bod yul gyi rang byung gi mkha' 'gro ma ma gcig labs kyi
sgron ma'i chos skor/ slob dpon chen po padma 'byung gnas kyi thugs bcud gsang sngags snga 'gyur gyi bka' gter gyi chos mang po sogs/ mdor na 'phags yul nas 'gyur ro cog
/bod yul na grags pa'i rdo rje theg pa'i chos tshul phal mo che gsan par mdzad cing / de dag kyang gsan pa tsam du ma zad dpyis phyin par tshig don gyi sgro 'dogs mtha'
dag chod par mdzad pas/ rdo rje theg pa'i zab lam ji snyed pa'i mnga' bdag chen por bzhugs pa yin cing / lhag par dpal ldan sa skya pa'i snyan brgyud kyi gdams pa zab mo
rnams yongs su rdzogs par bzhugs pa ni dus 'dir rje 'di bas lhag par lta zhog mnyam pa tsam yang sa'i steng na med par thag chod cing nges pa'i shes pa gting nas skyes
pas/ slob ma yang slob brgyud 'dzin dang bcas pa thams cad skal ba bzang bar shes par byos shig /de dag kyang 'dir yi ge mang bas 'jigs pas zhib par ma bris/ don du gnyer
ba'i dpyod ldan dag gis rje bla ma'i gsan yig thor bu dum bu mang por gnas pa dang / zhabs 'bring ring du bsten pa'i zhal slob dag gi gsung las nyan pas ngo mtshar gyi snang
ba ches cher skye bar

'gyur ro/ /zung gis lhag pa'i yongs 'dzin bcu phrag bdun/ /lhag par bka' drin che ba'i bla ma gsum/ /gcig pu 'gran zla bral ba'i sa skya pa/ /mnyes pa gsum gyi sgo nas bsten
pa'i mthus/ /'phags yul ma dros chu gter las 'ongs pa'i/ /rgyud sde rnam bzhi'i chu klung bye ba brgya/ /snyan brgyud bdud rtsi'i gzegs ma 'thor bzhin du/ /khyod thugs
rgya mtsho'i ljongs su dal gyis zhugs/ /de ltar rgya chen thos pa'i chu gter cher/ /rnam dpyod gzings chen rol pa'i kha lo pa/ /rang gzhan grub mtha' rgya mtsho'i pha rol
tu/ /son pa'i ded dpon sngon med 'di ya mtshan/ /rgyal sras rgyal ba'i chos 'tshol rtag tu ngu / /nor bzang nor gyi snying po chos bsgrub ltar/ /mkhas khyod mkhas pa'i bshes
gnyen mang bsten nas/ /zab lam zab mo'i bdud rtsi'i gter du gyur/ /rab yangs rnam dpyod padma'i skyed tshal du/ /yongs 'dzin nyin byed dbang po 'dzum dkar lam/ /zab
rgyas gdams pa'i 'od phreng cher spros pas/ /lung rtogs sbrang rtsi'i rgyal mtshan bzhad par gyur/ /blo chung phyogs re'i khron pas sems khengs pa'i/ /nga rgyal mngon rlom
rus pa'i gos can dag /thos pa rgya mtsho'i pha mtha' 'di mthong tshe/ /snying la bzod med zug rngu ma byin nam/ /dngos grub bde blag 'byung ba zab mo'i lam/ /snyan brgyud
bdud rtsi'i bcud chen 'di myangs tshe/ /thun mong tsam gyis rang mgo bskor ba dag /yun ring mya ngam thang la ma 'khyams sam/ /mkhas min mkhas pas khrel na blun po 'ga'/
/mkhas mchog 'di nyid mkhas pa min no zhes/ /phrag dog tshig gi phra ma

lhur len pa/ /skal ngan de dag skal brgyar dmyal ba'i rgyu/ /e ma yab rje rdo rje 'chang dbang gtso/ /sna tshogs sprul pa'i zlos gar sgyur ba la/ /bdag lta'i tshig gis brjod
par ci zhig nus/ /de bas rang sems bla ma'i rang zhal ltos/ /de dag la 'di skad ces bya ste/ bdun cu rtsa gnyis dam pa'i yongs 'dzin bsten/ /rgyud sde rgya mtsho'i tshig
don thugs su tshud/ /gangs can mkhas pa kun gyi rtse mor son/ /dang por rgya chen thos bsam mdzad tshul lags/ /zhes so/ /de ltar thos bsam gyi sgro 'dogs bcad pa'i don
rnams rtse gcig tu nyams su bzhes pas thugs rgyud la lung rtogs kyi yon tan bsam gyis mi khyab pa 'khrungs te/ skal ldan gyi 'gro ba rjes su bzung zhing bstan pa dang sems
can gyi don rgya chen po mdzad tshul ni/ spyir rgyal ba'i gsung rab rab 'byams thams cad dang / khyad par rgyud sde rin po che dri ma med pa'i rnam grangs bsam gyis mi
khyab pa byung tshul/ de dag gi dgongs pa 'phags yul du 'grel byed tshad ldan mi 'dra ba du mas bkral tshul/ gangs can gyi ljongs su 'gyur tshul/ rje btsun sa skya pa yab
sras sogs bod kyi mkhas grub dag gi bzhed srol so so ma 'dres la yongs su rdzogs pa/ phyogs re tsam ma yin par lam gyi lus yongs su rdzogs pa'i gnad thams cad lung rigs
kyi lam nas legs par drangs shing snyan brgyud kyi gdams pas brgyan nas thugs su chud cing / de dag gi snying po'i bcud phyung ba'i spros bcas dang spros med kyi nyams len
gyi rim pa

zab mo rnams la rtse gcig tu nyams bzhes brtson par mdzad pa'i mthus so so'i gzhung lugs nas bshad pa'i nyams rtogs rnams ji lta ba bzhin thugs rgyud la 'khrungs par gyur cing
/ lhag par snga mo nas thugs kyi 'dun pa la lho bod kyi mtshams sogs mi med lung stong zhig tu sku tshe hril po sgrub pa la sgril ba'i thugs mdun drag po yod 'dug /rjes
su de ni cung ma grub na'ang / tsha mo rong byang chub rdzong / gnam kha'u'i brag rdzong / bya 'gyur rdo rje'i brag sogs gtsang dbus kyi ri khrod mang por rgyun ring po'i
bar du sgrub pa lhur len par mdzad cing / dus rgyun du'ang gsung ngag rin po che sogs gsung chos rnam grangs mang ba gnang ba'i skabs lta bu dmigs bsal re re tsam ma
gtogs nyi ma phyed yan thugs dam kho na la bzhugs par mdzad cing mtshan mo'ang srod la cung zad tsam mnal nas de 'phral lus gnad dang bcas te thugs dam 'ba' zhig gi ngang
du bzhugs/ rgyun gyi nyams bzhes kyang phal cher spros med kho na'i ngang du mnyam par 'jog pa yin la/ phyi rol gyi snang ba dang sgo bstun nas spros bcas kyi rim pa'ang
nyin zhag re'i nang du thun bzhi'i nges pas/ dpal ldan sa skya pa'i zab don thams cad kyi bcud phyung ba'i lam zab mo bla ma'i rnal 'byor phyi nang sbrags ma/ bdag chen
rdo rje 'chang chen po gtso bor bzhugs pa'i yongs 'dzin dam pa bdun cu rtsa gnyis mtshan nas brjod de gsal gtab pa'i sgo nas gsol ba 'debs pa/ zhen pa spang pa/ dbang bzhi
len pa rnams thugs yul du ches cher gsal ba'i nges shes ma skyes kyi bar du bsgom par mdzad cing / mthar lta ba blo

'das kyi ngang du yun ring po'i bar du mnyam par 'jog /de bzhin du dpal kye'i rdo rje'i phyi nang gi bskyed rim zab gsal gnyis su med pa'i ngang nas lam dus kyi dbang bzhi
sbyang gzhi sbyong byed ngo sprod pa'i gsal snang ma skyes kyi bar bzhes pa'i mthar/ rdzogs rim rlung gtum mo ye shes kyi phyag rgya'i rnal 'byor/ zung 'jug phyag rgya chen
po rnams la rgyun shin tu ring ba'i bar du mnyam par 'jog cing / yig brgya/ uShNI Sha/ aShta la sogs pa'i rig sngags kyi bzlas brjod rnam grangs mang du mdzad/ srod tho
rangs kyi thun la lam dus kyi dbang rgyas pa/ snga dgongs kyi thun la thugs skabs dang bstun nas re 'ga' 'bring po'ang mdzad do/ /rnal 'byor dbang phyug gi thun mong dang
thun mong ma yin pa'i sgom bzlas srung ba dang bcas pa shin tu rgyas pa/ bde mchog dril bu pa dang / nA ro mkha' spyod kyi sgom bzlas rnams thun re'i nang du mdzad/ nag
po chen po'i srung 'khor brag rdzong ma nang sgrub gsang sgrub dang bcas pa'i sgom bzlas/ rlung sbyor zhing skyong chen po'i tshe sgrub rnams thun gnyis re/ yi dam chos
skyong rnams kyi gtor bsngos bskang gso dang bcas pa thun drug /tho rangs kyi thun 'go la srog rtsol rdo rje'i bzlas pa'i rlung sbyor stong phrag re bum pa can shin tu mang
ba/ tshe sgrub thun mong ma yin pa'i rlung sbyor ci mang / tshe dpag med dang sgrol dkar sogs yi dam thor bu mang po'i sgom bzlas/ dkar gtor cha bzhi/ dzam ser nag dmar
gsum gyi chu sbyin/ brgya rtsa/ dbyug gu drug cu rtsa bzhi/ cha gsum sogs chag med kyi rim pa

mang du mdzad/ mdor na bde stong gnyis su med pa'i ye shes kyi rnam rol las byung ba'i rnal 'byor rnam pa bcu gnyis nyin mtshan khor yug tu dus 'da' bas tha mal pa'i mtshan
rtog gi spros pa'i skabs cung zad kyang mi rnyed pa yin no/ /nags tshal khang bu nyams dga'i bsti gnas na/ /ri yi chu ni rdza rnga'i sgra ldan zhing / /bung ba sbrang rtsis
myos pa'i gling bu bsgyur/ /nags kyi byi'u skyo ba'i glu dbyangs 'tsher/ /mi med dben pa'i ri sul zab mo der/ /zla med ri dwags dman ma ji bzhin du/ /bla med bla ma'i
snyan brgyud bsgom pa'i mthus/ /spros med bde chen ye shes khyod kyis brnyes/ /kun rtog sbyang gzhi'i snang brnyan ji snyed pa/ /rang rig skad cig 'char sgor thag chod nas/
/de nyid rim gnyis zab mo'i ting 'dzin du/ /bsgyur nas dag pa'i snang bas rgyas btab ste/ lam byed rnam bzhi'i gnad du bsnun pa'i tshul/ /gzhi lam 'bras gsum dbyer med
don smra ba'i/ /gsang chen zab mo'i bcud kyi snying po 'di/ /khyod nyid kho nas bdag gir mdzad pa snyam/ /de ltar rdo rje 'chang gi thugs kyi bcud/ /log rtog dri mas dben
pa nges pa'i don/ /rtag par nyin mtshan khor yug nyams blangs na/ /tshe 'dir zung 'jug 'grub las 'os ci yod/ /snyan brgyud sgo brgya phye ba'i 'chi med grong / /snang
stong ye shes sgyu ma'i gur khang na/ /bde chen dbang bzhi'i bdud rtsir rtag rol pa'i/ /gsang chen 'khor lo'i dbang phyug e ma mtshar/ /kun khyab khyab bdag dang po'i sangs
rgyas khyod/ /khyod nyid ma lus lus can kun gyi skyabs/ /skyabs mchog mchog gi rmad

byung ngo mtshar gtam/ /gtam 'di rab thos thos pas spu long g.yos/ /de ltar bdag nyid chen po 'dis rtogs pa'i yon tan bsam gyis mi khyab pa thugs rgyud la 'khrungs pa'i tshul
che long tsam brjod na/ dang po smra mkhyen tsam nas sngon gyi gnas gsal bar mkhyen cing srung ma rnams kyi sku'i rnam 'gyur ci rigs par gzigs pa dang / dgung lo bco lnga
tsam bzhes pa'i tshe phyi rol gyi snang ba 'di thams cad na bun lta bur gzigs shing / gdod ma'i mgon po rang rig rang gsal 'di kho nar 'dug snyam pa'i thag chod thugs
rgyud la rang shar du 'khrungs/ de lta bu chos rje bsod nams dbang phyug pa la zhus pas bar chod yin nyen yod sku mtshams shig mdzad pa drag gsung / de bzhin rgyal tshab
dam pa kun dga' dbang phyug pa la zhus pas/ slob dpon pa la rgyu mtshan ci yod/ thugs dam khyad par can thugs rgyud la 'khrungs 'dug /nang pa gzhan dang mi 'dra ba cig 'dug
pas de tsam 'ong thang gsung dgyes tshor chen po mdzad/ de dang nye ba'i dus zhig gi tshe mnal lam du ngor bla brang du phebs pas rgyal tshab dam pa dang mjal de'i gsung
nas/ sa dang chu gnyis ma 'dres pa/ /chu dang sa gnyis ma 'dres pa/ /'dres pa'i skyon gyis ma gos pas/ /deng 'dir khyod la bde legs shog /ces pa'i brda'i tshigs bcad
dang bcas pa'i me tog gi char 'bebs pa'i ngang nas sngar gyi thugs nyams de gsal btab pa'i tshul gyis je gsal du gyur nas rgyal tshab dam pa dang dbyer med du 'dres pa lta
bu'i 'od gsal bde ba chen po'i ngang du yun

ring du 'byams pa'i snang ba byung 'dug cing / rje 'di'i sku nyams kyi thog ma'ang rgyal tshab dam pa la kye rdo rje'i dbang bskur ba zhu ba'i tshe skyes pa yin gsung / thugs
shin tu dad par mdzad/ de nas dgung lo nyi shu tsam bzhes pa'i dus bsam 'grub rtser ye shes kyi mkha' 'gro'i mtshan dang ldan pa'i rig ma zhig dang lhan cig bzhugs pa'i
rkyen gyis phyi rol gyi snang ba 'di thams cad la bden 'dzin hrul por zhig nas rang kha ba'i snang ba 'di ye med par du ba'am/ mig rgyu'i phung po lta bur gyur cing / de
kha'i ngang du bzhag pa na mthar/ je dngas je gsal nam mkha' g.ya' dag pa lta bu'i brjod med kyi bde ba dang bcas pa'i ngang du gnas pas phebs gzhud dang gsol bzhes pa
gsung 'byin pa sogs kyang dran 'dzin drag pos bzung kyang yang yang de ka'i ngang du thim 'gro ba'i thugs nyams zla ba gcig tsam gyi bar du byung 'dug /'di lta bu ni rgyud
sde'i don shes pa'i mkhas pa gzu bor gnas pa dag gis bltas na shin tu ngo mtshar ba'i rnam thar du snang ngo / /gzung 'dzin 'khrul pa'i sprin thag chod pa na/ /yongs 'dzin
nyi ma'i bkra shis mtshams sbyor gyis/ /bde stong 'dab brgya'i spu long bzhad pa'i rtser/ /dngos grub bdud rtsi'i zil mngar 'dzin par gyur/ /he ru ka dpal rnal 'byor
dbang po khyod/ gang du bzhugs pa rdo rje'i pho brang ste/ sras bcas rgyal ba bskyed dang rol pa'i yum/ /ma lus mkha' 'gro'i gtso mo rnal 'byor ma'ang / /smin legs dga' ma'i
zol gyis mngon sum du/ /'dzum dkar g.yo ba'i chu skyes zlos

gar gyis/ /'khyud pa'i mdza' ba byin pa'i bka' drin las/ /bcu drug dga' ba'i dpal de khyod kyis brnyes/ /gnyis snang rtog pa'i rang mtshang dbyings su rig /rig stong brjod
med dga' bas khyod thugs gang / /gang shar dag pa'i dkyil 'khor 'khor lo snang / /snang srid phyag rgya chen po'i rol par shar/ /skabs shig tu dag pa'i mnal lam gyi gsal
snang du nam mkha' la thogs med du 'phur te byon nas mdo khams kyi yul phal cher gzigs/ rgya hor gyi yul yin zer ba'i nags tshal 'thug po'i gseb na/ mkhar rgya phibs can
mang po yod pa 'dug /de dag brgyud de mthar ayon gyi yul yin zer ba'i lung pa dmar ding nge ba zhig gi dbus kyi mtsho chen po'i 'gram na pho brang zhig 'dug pa'i nang na
rin po che'i khri la rgyal po indra bhu ti gos chen ta hun gyi na bza'i steng na ber ne ser gser ma bzhes pa dbu la dar dkar po'i thod bcings byas pa lang tsho sgang yol
gyi rnam pa can zhig bzhugs 'dug pa la phyag dang skor ba mang du phul sems can gyi don du myur du 'tshang rgya ba'i smon lam drag po btab/ de'i 'og tsam na bud med gzi brjid
can cig 'dug pa des dri chen ka pA la gang gtad byung ba gsol bas ro brgya'i bcud yod pa byung / de nas slar 'phur te/ rgya gar rdo rje gdan yin zer ba'i mchod rten
rtsa brgyad kyi rnam par rong nge yod pa zhig 'dug pa'i nang du byon pas ma hA bo dhi dang mjal/ de na chos rje bsod nams dbang phyug pa'ang bzhugs 'dug pas gsung gleng mang
du byung / rdo rje gdan gyi phyi na mu stegs pa

yin zer ba'i a tsa ra'i rnam pa mang po 'dug pa la/ nga grub thob yin pas 'di rnams la nam mkha' nas rdo char phab ste tshar bcad dgos dgongs pa dang / slar 'on kyang theg
chen gyi gang zag yin pas sems can la gnod 'tshe mi rung snyam nas bzhag gsung / de nas mnal sad pa dang ayon du slob dpon padma dang mjal ba de brjed 'dug snyam pa'i sems
'theng ba zhig byung gsung / yang lan cig mnal lam du lho phyogs po Ta la yin zer ba'i ri chen po zhig gi rtser 'phags pa spyan ras gzigs yin snyam pa'i khye'u dkar po
zhig dang mjal/ myur du 'tshang rgya ba dang byams snying rje rgyud la skye ba sogs smon lam mang po btab/ ri de'i rtsa ba na nags 'thug po'i gseb rdo'i khang chung zhig
gi nang na rje btsun sgrol ma tha mal gyi bud med rgan mo'i rnam pa can gcig dang mjal/ der yang phyag mchod smon lam mang du mdzad/ yang dus phyis kun mkhyen go bo rab 'byams
pa la spyan ras gzigs skyer sgang lugs kyi rjes gnang gsan dus/ rje de'i gsung nas 'di chos rje sems dpa' chen po yan chad zhal gzigs kyi brgyud pa bar ma chad pa byung
'dug /ngas ni zhal ma mthong chos rje gzhan dang mi 'dra bas gzigs nyen yod gsung ba byung / de rjes tsha mo rong du thugs dam la bzhugs pa'i skabs shig tu mdun gyi
ri'i steng du skya kreng ba 'ja' dkar shar ba lta bu zhig byung / de la ched du gzigs pas re zhig na 'phags pa spyan ras gzigs kha sarpa Ni mdung gang tsam pa zhig gzigs/
mthar 'ja' yal ba ltar nam mkhar thim song gsung / de nas rdo ring du phebs nas khang steng zhig tu bzhugs pa'i tshe/

nam mkha'i dbyings su 'ja' gur gyi nang na spyan ras gzigs gtso 'khor gsum pa sku khru gang tsam yod pa zhig zhal gzigs/ dus rgyun par ched du bstad nas gsan pa na bar snang
du yi ge drug pa'i sgra mi bcu tsam gyis bton pa'i sgra tsam lhang nge ba rgyun du byung gsung / de ltar 'phags pa nyid kyis mngon sum du rjes su bzung bar snang bas 'di
las thugs rje myur ba'i yi dam ye med do gsung zhing / slob ma dag la'ang spyan ras gzigs kyi chos skor rnams cis kyang nyon gsung brda bstod mdzad cing / skye bo'i tshogs
ji snyed pa la thugs rje chen po'i rig gtad/ smyung gnas/ yig drug gi lung 'chag med dam bca' sogs lhug par gnang zhing / zhus pa la'ang dgyes tshor gyi rnam pa mdzad
pa yin no/ /dbus phyogs su bzhugs pa'i dus shig mnal lam du/ thang chen po zhig gi dkyil ri sbo ngo ha cang mi che ba zhig gi 'gram du rje btsun rin po che grags pa rgyal
mtshan da lta bris pa'i rnam pa ji lta ba yod pa zhig dang mjal phyag phul byin rlabs zhus pas/ rje sa chen kyang phebs kyin yod gsung / der yar byon pas rje btsun sa skya
pa chen po'ang rnam pa ji lta ba dang mjal/ slob dpon rin po che bsod nams rtse mo ri de'i rtse na bzhugs pas mjal dgos snyam pa zhig gi ngang du mnal sad gsung / 'di
lta bu ni dus phyis rje btsun sa skya pa'i thun mong ma yin pa'i snyan brgyud rgya mtsho la mnga' dbang 'byor nas skal ldan mang po rjes su 'dzin pa'i mtshan ltas shin tu
gsal bar snang ngo / /sku chos mdzad 'phral gra skor ri khrod zhig tu khams pa nye gnas zhig dang lhan

cig bzhugs pa'i tshe/ sku chas rnams sku mdun du byung tshad la thar thor du gnang bas/ lan cig sku chas zad/ der rje nyid kyi nye gnas la ku ru kulle la gtor ma zhig 'chos
gsungs pas/ sang gi tsha ba zhes mi ldang tsam las med zhus pas/ gang 'dug la 'chos gsung de bzhin bcos nas gsol ba btab pas/ de nub mnal lam du bud med smug mo mdzes shing
brjid chags pa zhig byung nas khyed la tshe mjug la longs spyod shin tu che ba yong / sang nyin chas ka 'phrin las kyis 'ong ba yod zer/ nam langs pa dang nye gnas la
de bzhin gsungs pas/ de ka 'ong thang zer mi dad pa'i rnam pa byung / tsha ba thon pa tsam nas rje karma 'phrin las pas sku chas dre'u'i rgyab 'ga' 'bum du btang byung bas/
nye gnas de'ang mi phyed pa'i dad pa thob cing / rjes su ku ru kulle'i gtor ma bcos pa drag kho na zer ba zhig byung bar gda'/ longs spyod 'khor lo'i chu mtshor aM yig
gi /nor 'dzin rlung sems lag 'gros bsrub pa las/ /ngo mtshar dge mtshan bdud rtsi 'phyur ba'i rlabs/ /man da ra ba'i lbu 'phreng rgod pa bzhin/ /auDDi ya na'i 'byung po'i
yum/ /gang gi tha grur zhabs sen gyi/ /'od chags nor 'dzin dbang po de/ /rang gi rnam sprul dam pa la/ /gsang chen bdag por dbang bskur slad/ /DA ki'i lag sor padma'i
rtser/ /zag med sbrang rtsi'i mchod yon gyis/ /khyod thugs bung ba myos par byas/ /gru 'dzin ri bo'i ngos yangs la/ /mtha' dag rgyal ba'i thugs rje'i 'od/ /bsod nams zong
gis thob pa bzhin/ /pad dkar 'dzin pa lha mor bcas/ /

yid 'phrog mig gis bdud rtsir snang / /lho phyogs ma la ya'i rlung gis/ /shel dkar lcug phran bskyod 'dra ba'i/ /rgyal sras gzhon nu'i snang brnyan gyi/ /sgyu 'phrul dra ba'i
rol rtsed ni/ /dag pa'i blo mtshor ci yang shar/ /bden bzhi ston pa lha yi rnga bo che/ /dbyug gus ma bsnun dal gyis sgra dbyangs 'byin/ /de bzhin yig drug gsang sngags
dar dir gyi/ /rang sgra mkha' la grag pa rtag tu gsan/ /spyan ras gzigs dbang thugs rje'i 'od stong tshogs/ /gcig tu bsdus pa'i nyin byed dbang po khyod/ /gangs can gdul
bya'i mkha' dbyings shar ba'i mod/ /skal ldan 'gro ba'i snying mun ma lus bsal/ /'og min dag pa'i zhing na rdo rje 'chang / /sa 'dzin dkar po'i spo la yab sras gsum/ /dbyer
med gos dkar lcang lo'i ba dan ni/ /rig sngags 'chang ba yongs kyi cod pan la/ /'os par bkod pa'i dge mtshan zhal bzang ni/ /dri med ston gyi zla shel lta bur gzigs/
/bu khyod snyan brgyud rgya mtsho'i mnga' bdag tu/ /'ong bas legs zhes brtse bas 'doms pa bzhin/ /de la dbugs 'byin rig byed dga' ma de'ang / /dngos grub mtshan ma ster
ba'i 'dzum zhal ni/ /snying gi padmo g.yo ba'i nags klung ltar/ /yid kyi brtan pa 'phrog pa'i lang tshor sprul/ /de ltar rdo rje 'chang chen po'i gsang ba thams cad kyi bang
mdzod la dbang sgyur ba'i bdag nyid chen por bzhugs pa dang / rigs sngags kyi bzlas brjod kyi nus pa mthar phyin pa'i mthus/ dam can rgya mtsho'i tshogs rnams kyis kyang
mngon sum du zhal bstan nas 'phrin las thams cad 'bad med du bsgrub pa yin te/ de dag gi tshul ni sku na phra mo'i dus dpal mgon gyi sngags ring

'di ngor du thugs la bzung nas de 'phral nya ri phyogs su byon pas lam du snod stong dang zha long sogs mi sdug pa'i mtshan ma dgu btud tsam byung / mthar thug dran pas mi
zin pa tsam byung ba na/ chibs gzhol te gur mgon gyi srung 'khor bsgom pas ci bder song nas ngo mtshar ba'i mtshan ma byung gsung / 'di lta bu'ang 'phral rtse reg gi rnam
par snang yang nges par phugs rjes su 'dzin pa'i ltas su 'dug /de bzhin du rten skya bo'i dus nas dpal mgon gyi gtor ma bsngo ba'i skabs 'gar gtor ma'i zhal yud kyis bsgyur
yong ba dang / glo bur du phebs bzhud dgos pa'i skabs 'ga' zhig tu dur khrod bdag po'i rgyun gtor khru re tsam dang mtho re tsam ci rigs par 'phar ba kun gyi mthun grub
tu mthong ba dang / chu mig bla brang du bzhugs pa'i nub gcig nam phyed tsam na thug com 'ur sgra shin tu che ba zhig byung ba'i rjes su rje nyid bzhugs pa'i sgo de shag
ste phye nas pu tra 'di mi nag po gos nag can 'jigs su rung ba zhig tu byas phyag g.yas na ral gri 'od kyis nang thams cad sgron me bteg pa bzhin lhag lhag 'ong ba zhig
bsnams g.yon na mi mgo khrag 'thig pa zhig khur nas 'di len pa la dka' las chen po byung zer sdug yus dang bcas bskyur nas song gsung / bdag chen rdo rje 'chang chen po'i
drung du nag po chen po'i gsang 'khrid gsan nas bsgoms pa'i dus shig 'od gsal gyi gzigs snang la rang nyid gur gyi mgon po dngos su gzigs shing de'i g.yas phyogs na yum
chen e ka dzA Ti bzhugs pa'ang gsal bar gzigs/ 'khor gzhan rnams kyang yod snyam pa tsam byung gsung / lan cig mnal lam gyi rnam par skyed lhas shar ngos kyi

spyil po zhig na bzhugs 'dug pa'i tshe mi gcan gzan gyi thul ba gyon pa mang po nang la byung ba la thugs 'jigs pa'i rnam pas nam mkha' la 'phur te/ mgon khang gi mdun ngos
kyi nam mkha' la phebs pa na/ mgon khang gi steng gi seng phug gi thad na mgul ba yan chad 'thon pa'i zhal bzhi yongs su rdzogs pa nam mkha'i mdog lta bu 'dzum zhing khro
ba spyan re re la'ang nyi ma bye ba'i 'od tsam 'phro bas mig gis lta bar mi bzod pa zhig 'dug gsung / paN chen shAkya mchog ldan gyi drung du bdag chen zha lu pa nas brgyud
pa'i dpal mgon chen po'i chos skor 'ga' gsan pa'i tshe/ rje de'i sku gzhogs su bram ze mdog sngo bsangs ras yug sngon po'i lding gon byas pa cig glo bur du yud kyi byung
ba gzigs 'phral thugs nyams 'ur ba dang / chos rje pa gsung chos gnang 'phro bzhag nas dpal mgon gyi sngags 'don cing bzhugs 'dug gsung / lan cig skyed lhas su grib
kyi rnam pas gsung 'gags te mi thon pa sogs cung zad bsnyel ba'i rnam pa byung nas/ khrus chog sogs sku rim byed par rtsom pa nas nye gnas la yar shog gsung / 'phags pa brag
khung du sku mdun du phyin pas sku khams sangs dngas nas/ khyed tsho'i rim gro mi dgos pa 'dug nga rang la rim gro byed mkhan byung gsung / ji ltar byung zhus pas/ da
lta a tsa ra lag pa g.yon na ku ba chus gang ba dang / g.yas na ku sha khyer ba zhig byung nas khyed la sku grib zhig byung 'dug pas ngas khrus byed pa yin zer nas khrus
chu lus la 'thor zhing sngags kyi rnam pa bton nas song bas de 'phral la phan byung gsung ba dang / skyed lhas kyi mgon khang nang du byon res kyi phal cher bdag chen rin
po che'i zhal gzigs kyi bram ze dkar po dar gyi gos can rtse gsum dang thod khrag 'dzin pa 'di yum chen bzhi dang bcas pa brag sgo nas

bsu ba'i tshul du 'cham stangs dang bcas nas byon/ res 'ga' a tsa ra gzhung ma'i rnam par kyang ston gyin 'dug gsung / lan cig nA lendra'i gzims khang gi blos blangs steng
du slob ma nyung shas shig la gur mgon gyi rjes gnang gnang dus mdun gyi nam mkha' sprin nag gi khrod na mgon po lha brgyad 'khor bcas me dpung 'bar ba dang bcas pa mngon
sum du gzigs/ shab stod du gtor sgrub cig mdzad pa'i gral du spyan 'dren gyi dus rje nyid kyis rdo rje dril bu drag tu gsor dkrol mdzad cing thugs yengs pa lta bu'i ngang
nas sku mdun gyi cog tse'i thad kyi bar snang du rdo rje dril bu bzhag /re zhig de gar chags byung ba la/ sku 'khris na yod pa des grub rtags gnang byung legs zhus pas/
slar phyag gis blangs te gang byung ba gsung zer ba'ang thos/ bdag chen rdo rje 'chang chen po 'phan yul dpal ldan rtse na bzhugs pa'i dus/ sa skyar ci rigs kyis zhabs 'dren
gyi bca' sgrigs sogs mang dag byung ba la brten/ bdag chen rin po che'i zhal ta la de don la chos rje kun spangs pa skor cig 'byon dgos pa 'dug pas gnas tshul blang
dor 'di bzhin gyis kyi zhal bkod zhib par phebs/ gang ltar las chos skyong rnams kyis bsgrub pa yod gsung chos skyong rnams la'ang gsung gdangs mthon pos khong gi rjes la
rgyug cig gsung ba dang / phar lam nA lendrar chos rje mkhyen rab pas chos shig gnang ba yod pas zhus gsung / rje 'di'i dgongs pa la chos rje rin po che mkhyen rab pa ni
sku mtshams shin tu dam par yod 'dug /ji ltar yong ngam/ gang na'ang bka' ltar bsgrub dgos snyam nas byon nas nA lendrar

phebs/ brag pa'i spyi khang na bzhugs pa'i tshe/ gzims khang nas 'bod mkhan gnang byung / nga sleb pa sus zhus/ rje rin po che sku mtshams grol ba e yin gsung pas/ sku mtshams
shin tu dam par yod zhal ta la chos rje kun spangs pa phebs yod 'dug pas da lta gdan drangs shog gsung gin 'dug zer/ der byon pas mkhyen rab chos rje'i zhal ta la da
nang tho rangs bdag chen rin po che sngas mgor byon byung nas chos rje kun spangs pa sa skyar brdzangs nas 'dir 'byon pa yod pas mjal kha thong gsung ba byung / da nang las
mkhan rnams dang / bya nag g.yag nag khyi nag sogs bsam gyis mi khyab pa dpal ldan rtse nas sgo la mi shong ba tsam song / bdag chen rin po che'i sku don gal chen rang
zhig yod pa 'dra/ gang ltar nged kyis lam gyi bar chad sel ba la gzungs gra lnga'i dbang bskur zhig byed thugs dam da ci nas tshar gsung nas gnang bas/ rje yab sras gnyis
ka la mi phyed pa'i dad pa 'khrungs shing spyan chab mang po lhug par shor/ de nas rim bzhin brgyud de/ phebs pas lam bar rnams su spyan zur la chibs kyi snga shal byis
pa'i mgo cig phrul phrul yong / ched du gzigs pa na med 'gro ba dang / gzhan yang chos skyong gi rnam 'phrul 'jigs su rung ba mang po byung gsung / de nas sa skyar phebs
gdong du gros ngan gshom pa'i gtso bo de'i bu shin tu gces pa gcig shi /gzhan rnams la'ang mi 'dod pa'i ltas du ma byung bas thams cad 'jigs shing skrag nas zhal ta gang
gnang lhur len pa byung / seng ge rtse pa'i bdag mo chen mos nged la gzhan gyis byad kha'i rnam par mi sdug pa'i ltas du ma yong ba zhig 'dug

pas/ mgon po'i sgo nas bzlog pa zhig cis kyang mdzad dgos zhes nan gyis gsung pa la brten/ mgon po'i mdos gtor sbrags ma zhig zhag 'ga' bsgrubs nas mthar 'phen pa la phyogs
pa na/ phyogs de'i chos sde'i grwa pa sogs 'gas ji ltar byed dam zer co 'dri ba'i rnam par ltad mo la byung ba'i tshe/ mdos la rje nyid kyi phyag reg pa tsam gyis de'i khrod
nas mi phru ba 'bring tsam zhig nar gyis chad nas mthar phyar ba chen por tsam du song nas stod phyogs la song ba dang / dpal mgon chen po'i gtor ma sa shin tu 'khregs
pa la phyed nub tsam du thim song bas/ der tshogs thams cad 'jigs skrag zhum zhing ha las kho sngags rgod bgrangs pa'i nus pa yod pa zhig yin pa 'dug zer zhing log /bdag
mo'ang dga' mgu yi rangs te rjes su sbyin bdag gi mthil mdzad pa 'di byung / de nas zhag 'ga' nas byad ma de'ang dag pa'i zhing du song ba'i gtam byung nas rje nyid kyis
rjes su 'dzin par mdzad pa yin no/ /yang mngon spyod kho nas 'dul bar 'os pa mi bskyod rdo rje'i sar rings par chas pa'i skye bo mi bsrun pa zhig gis/ rje nyid la ngan
smras gshags 'debs sogs mi 'tsham pa du ma byas pa'i dus/ rje 'di nyid nag po chen po'i gsang 'khrid nyams bzhes mdzad pa'i las sbyor gyi skabs dang 'grig pa byung bas/
ma rungs pa de la thugs brtse ba chen pos kun nas blangs te las sbyor gyi dmigs pa thun gcig gtong bar mdzad pa na gzigs snang du mdun thams cad gos lhab lhub nag po gyon
pa 'ba' zhig gis khengs nas gzhan ci yang mi gzigs pa zhig byung gsung / de nas sgrub bya de khrag bskyugs te zhag

gsum gyi khongs su shi /rjes su bu brgyud rnams kyang rje nyid la gus pas btud cing mgon skyabs zhus te gnas pa zhig byung / lan cig gsol ja cung dkon pa zhig gi tshe nye gnas
kong po ngor la 'gro khar zhal kur gyi tshul du dur khrod bdag po la kho'i zla la rgyug la ja khug shog gsungs pas/ khong tshos ngor mda'i ja pa zhig gi nang du gnas
tshang g.yar ba'i tshe/ de pa'i g.yog zhig la babs nas ja dgos tshul smras pas rtog pa skyes nas gsol ja shin tu zhim pa bton nas tshong 'bul byas par byung / de bzhin du
phyogs nas 'bul ba gnangs che ba sogs 'ong ba'i nub mo 'di dang 'di yong ba yod zer/ ngo so'i rnam par mang po byed pa dang mdor na dpal mgon gdong bzhi pa/ pu tra ming
sring / dur khrod bdag po rnams rnam 'phrul du mas rgyun par gzigs snang du 'ong ba yin 'dug /des na 'di rnams kyi rjes gnang kyang gzhan dag ltar rang gi dga' sdug dang
ngo 'dzin sogs kyi ched du ye mi gnang / 'phral rmi lam gyi brtag pa byed dgos gsung / don la chos skyong rang gis lung ston par snang bas/ res 'ga' zhu mkhan ye med pa nas
mchod gshoms dang thugs dam mdzad pa na skal ldan gyi slob ma thag rings kyi sa nas rkang btsugs su slebs nas de 'phral gnang chog pa'ang mang po byung 'dug /la las ji
tsam gsol ba btab kyang mi gnang / de yang lan cig lta grub mi mthun pa'i grwa pa zhig gis dpal mgon gyi rjes gnang zhur yongs pa la/ rmi lam mi tshud pa 'dug pas mi 'ongs
gsungs kyang / mi gnang na lceb zer ba sogs kyis nan tan zhus 'dug

pas rje nyid mgon khang du phebs thugs dam mdzad pa'i mthar brag sgo phyogs la gzigs nas mi la lab pa ltar da rjes gnang mi byed byas kyang ye mi nyan pa 'dug pas/ byed mi
btub na kun gyi mthun snang du grub pa'i ltas ston gsung ba sogs gnang bas/ de 'phral 'ur sgra dang thug chom chen po skyed lhas kyi ri de nyil nas mgo thog tu lhung ba snyam
byed pa kun gyis thos pa byung / grwa pa de'ang bla brang 'gag na chos sgugs kyi tshul du yod 'dug pas re zhig dran med du brgyal/ slar sos nas thugs bden par 'dug /da
rjes gnang ye mi zhu/ 'khu ldog sogs mi yong ba'i byin rlabs shig dgos zhu ba byung ba sogs/ de 'dra'i rigs can mang dag byung 'dug /skal ldan gyi rigs la khams pa bla
ma yakSha kro te zer ba zhig gis khams su mgon po zhal bzhi pa bsgrubs pas/ de'i sku'i rnam pa mi langs pa'i lag pa brkyang pa'i steng du zhabs gnyis bzhag pa zhig mthong
ba'i zhal nas kha'u skyed lhas su rdo ring pa'i rtsar rgyug gsung ba'i lung bstan byung bas/ rkang btsugs 'ongs te rjes gnang zhus pas dus de nyid du ting nge 'dzin du
ma rgyud la skyes nas mi phyed pa'i dad pa thob pa dang / 'dan ma'i grwa pa zhig gis rjes gnang zhus pa'i tshe/ bla ma nag po chen por gsal ba'i zhes pa'i gsung thos 'phral
rje nyid nag po chen po dngos su mthong ba'i zhal gdangs pa'ang nang de khrag gi dmar khrig khrig gang ba zhig tu mthong nas lus nyams bzung bas mi thub pa byung zhing
/ phyis su'ang lam zab bsgoms pa tsam gyis lus bya ltar lding zhing thog so mang po la yar mar gang la'ang thogs med du 'phur

ba sogs ngo mtshar ba byung / phal cher la rjes gnang zhu ba'i grabs byas nas gzims khang gi sgor sleb pa dang / chab blangs pa tsam nas sems 'jigs shing lus 'dar ba dang /
dngos gzhi'i dus tha mal gyi rtog pa 'gags pa ni nges par 'byung ba nyams su myong ba yin la/ gzhan yang 'jigs su rung ba'i mthong snang sna tshogs dang / sa g.yo ba dang
/ sa phyogs thams cad sha chen gyi dri ldang ba dang / nam mkha' dbyings nas mi rkang gi sgra thos pa sogs ngo mtshar ba'i ltas du ma byung ba'i lo rgyus kyang mang du
snang ngo / /grub pa'i snyan brgyud gsang chen man ngag gi /springs yig bdud rtsi'i mtshams sbyor ma nyams pas/ /rdo rje nag po zhal dmar cher gsal ba/ /rang nyid ji bzhin
'dren byed lam du shar/ /nA la indra'i gtsug lag khang chen du/ /mkha' 'gro lha brgyad sku yi snang brnyan ni/ /char sprin khrod na glog dmar 'khyug pa ltar/ /dus me'i
phreng bas bskor ba mngon sum gzigs/ /de ltar grub dbang bram ze mchog sred de/ /kha ba'i ljongs 'dir thugs rjes byon pa na/ /bse 'bag nag po spyan 'dren lo chen kyang /
/dam bca'i zol gyis skyengs te mkha' spyod bzhud/ /ha ha rgod pa'i zhing skyong dregs pa can/ /rnam rol du mas nyin bzhin khyod drung na/ /ma bsgos par yang 'phrin las kun
bsgrub cing / /ba ling gtor mas 'dod dgur 'tsho ba na/ /grub pa mchog gi ded dpon kha'u pa/ /rang gi bsti gnas bas mtha'i sman ljongs dang / /bstan srung dbang po gdams
par bcas pa kun/ /khyod la gtad nas zhi ba'i

dbyings su gzims/ /de tshe ayon mkha' 'gro'i pho brang nas/ /keng rus gzugs kyi rgyu ba'i dregs ldan de'ang / /bdag kyang rdo rje 'dzin dbang khyod nyid kyi/ /bka' 'bangs bgyid
ces yud kyis 'dir 'ongs nas/ /bran ltar las kun bsgrub cing gnas pa snyam/ /thogs med kun gzigs mdzes ma'i lte bar ni/ /thogs bcas rdo rje dril bu brtan par bzhag /grub
pa mchog gi grags dkar dri bsung gis/ /gangs can ri bo'i khyon 'di lha mer snang / /stong nyid snying rje ro mnyam chu ldan ni/ /rig sngags grub pa'i dbyar skyes rnga
sgra can/ /khyod kyi mthu stobs rdo rje'i mda' bo che/ /gang du lhung ba'i ma rungs 'gro 'di dang / /sgrib gnyis 'khrul pa'i snang ba lhan cig tu/ /dus mtha'i me dang phrad
pa'i bud shing bzhin/ /skad cig nyid la ming tsam lhag mar ni/ /mdzad pas thub bstan dkar po'i dpal ster ba/ /khyod las gzhan pa'i rigs sngags 'chang ba su/ /gang gis
dam tshig rdo rje'i bka' lung gis/ /dam can rgya mtsho'i tshogs rnams mngon sum du/ /skal ldan slob ma'i bran du gtod byed pa'i/ /rdo rje slob dpon dus 'dir khyod kho na/
/de bzhin du bla ma la dad cing gus pa'i yon tan kyang / yongs 'dzin dam pa rab tu mang po'i tshogs/ de dag kyang phal cher ni gsung chos kyi bka' drin mang du nos par
snang la/ kha cig ni/ ring mo zhig gi gcig nas gcig tu brgyud pa'i 'brel ba'i thugs zhen gyi dbang las dang / kha cig ni/ dag snang lhur blangs pa dang / 'ga' zung ni phar
slob tshur slob tu gyur pa'ang snang mod kyang /

mthar ni thams cad la sangs rgyas dngos kyi 'du shes bzhag nas mi phyed pa'i dad pa rtse gcig tu bsgom par mdzad cing / skye bo gzhan dag gis de dag gi khrod nas 'ga' zhig
la gnas tshul la snyad pa'i skur ba cung zad 'debs pa na'ang / bshad sbyangs kyi sgo nas bzlog pa'am rang nyid gzhan du 'byon pa'am/ de lta bu ma bde na'ang thugs dam gyi
ngang du mnyam par bzhag nas snyan dbang tsam du'ang mi gsan par mdzad pa yin no/ /bsams na shes pa'i mngon par shes pa'ang thogs med du mnga' ba yin te/ seng ge rtse ba'i
bdag mo rdo rje bu khrid pas sku cha brtag pa zhig mdzad dgos zhus pas de 'dra mi dgos khyed tsho sngar sras po yin zer ba 'di bu mo yin/ da lta sku lus la yod pa 'di
bur skye ba'i khag theg gsungs pas de kho na bzhin du byung ba dang / yang lan cig seng ge rtse nas smad phyogs la 'byon khar bdag mo la da lo khyed rang gi sku chas gang
'dug rim gro la ma btang na dog cha shin tu che ba 'dug pas cis kyang thugs rtsol mdzad pa zhu gsungs/ de mthun sde pa dpon blon la'ang bdag mo la sku chas gang 'dug sku
rim la thong zhus yod pas de'i mthun rkyen mi mdzad par kha 'gegs mdzad na bdag mo dang 'bral thag chod gda'o gsung ba gnang kyang / sku chags kyi dbang gis le lor lus pas
de lo bdag mo gshegs rje 'di phebs gdong du sde pa dpon g.yog rnams shin tu gnong bas mjal mi nus pa lta bu byung / dus phyis kyi dbus gtsang gi bde gzar chen po 'di 'go
rtsom pa'i dus/ gnyug la ba'i zhu ngo la 'phros nas gzhis ka rin spungs su sde pa ngag dbang rnam rgyal dpon blon la/ rje 'dis snyan 'debs mang po phul/ de bzhin ma mdzad
na mkha' reg man la spyan gzigs rgyu mi yong thag chod gsungs pas/ thugs la shin tu mi 'phrod pa la rjes su de kho na ltar byung bas

thugs dad skyes shing mngon shes rang du 'dug gsung ba byung 'dug /seng ge rtser rjes ma phebs res skyed lhas su phebs nas bdag la zhal kur gyi tshul du khyed kyi sde pa la
legs po ye mi 'dug gsungs/ ji ltar yong ngam zhus pas lo gcig gnyis nas rjes med pa zhig yong ba 'dug /gzhan la ma gsung mdzod gsung ba dang / rje nyid kyi dbon nang so
kun dga' ba la'ang 'phral bka' bkyon gyi rnam par khyod shi ba dang rdo ring stong pa mnyam por 'ong gsung pa'ang de kho na ltar byung ba dang / de bzhin du grwa pa sbyin
bdag sogs la bslab ston gyi tshul du gnang ba'i zhal ta ji snyed pa'ang / rjes su brtags pa na ma 'ongs pa mkhyen pa'i lung bstan kho nar byung ba mang / mdor na thal byung
du zhal ta gnang ba phal mo che'ang phyis ji lta ba bzhin thog tu 'bab par snang ngo / /de ltar lung rtogs kyi yon tan gyi chu klung ma lus pa gang du 'dus pa'i mkhyen
brtse nus pa'i gter chen po 'di/ 'gro ba ma lus pa'i skyabs mgon gyi 'os su gyur pas/ bdag chen rdo rje 'chang chen po nyid bzhugs pa'i dus nas don gyis rgyal tshab tu
mnga' gsol nas snyan brgyud kyi gdams pa chig brgyud du 'os pa rnams bum pa gang byor gnang zhing bzhugs gdan spor ba sogs bstan pa rin po che gtad pa'i bka'i phreng ba gang
gi dbu la cod pan du bcings pa'i rnam dkar gyi rten 'brel mtha' dag 'grig pa'i stobs kyis/ seng ge rtse nas bdag mo chen mos skyed lhas kyi gdan sar cis kyang phebs dgos
pa'i rgyu mtshan nan bskyed rim par phul ba dang / chos rje dge slong chos skyong grags pa la sogs pa

snod ldan gyi bu slob rnams kyis kyang rtse gcig tu gsol ba btab kyang zhal gyis ma bzhes pa'i tshe/ chu bo chen po la gru gzings gyen du btang ba la phebs pa sogs dge ba'i
mtshan ltas mang po shar/ sngar gyi bdag chen rdo rje 'chang chen po'i gsung rnams kyang rjes su dran pas slar zhal gyis bzhes te/ gangs ri'i khrod kyi mkhas pa dang grub
pa yongs kyi gtsug na mngon par mtho ba gnyan lo tsA ba chen po dar ma grags dang / gnam kha'u pa dar ma rgyal mtshan nas bzung ste rje btsun sa skya pa yab sras khu dbon
rim pas rnam par grol ba'i go 'phang brnyes pa'i grub gnas dam pa dpa' bo mkha' 'gro ngang gis 'du zhing / dam can rgya mtsho sprin ltar 'thibs pa/ grub rig 'dzin pa bye
ba'i bsti gnas/ lhag par dpal mgon chen po gdong bzhi pa 'khor bcas mngon sum du gnas nas mchog dang thun mong gi dngos grub thams cad bde blag tu ster ba'i pho brang
/ mthong ba tsam gyis yid 'phrog cing ting nge 'dzin khyad par can ngang gis skye ba/ thos pas kyang don dang ldan pa dpal gnam kha'u'i brag rdzong gi chos kyi mngon par
mtho ba'i seng ge'i khri la zhabs kyi padma bkod de kha ba can gyi rig sngags 'chang ba yongs kyi gtsug gi nor bu la bka'i springs yig ngal gso bar gyur to/ /mkhas mang kun
da'i rtse la gar byed cing / /grub mchog mgrin sngon ral par ngal gso ba'i/ /khyod zhabs chu shel dkar po'i 'od ris can/ /lung rtogs rlung gi shing rta la zhon nas/ /yab
rje bla ma'i gdung

'tshob shar ri'i spor/ /'gro 'di'i bsod nams dpal du 'dzegs pa na/ /phan bde'i ga bur gzegs ma'i thig phreng gis/ /khor yug kha ba'i sman ljongs dkar por mdzad/ /de tshe sos
ka'i pad mtsho'i 'gram ngogs su/ /gnyis 'thung dbang po ring nas 'du ba dang / /'khri shing dra bas bteg pa'i lding khang na/ /ka la pingka glu dbyangs sgrog pa ltar/ /chos
dang srid kyi dpal 'byor ji snyed pa/ /'bad pa med par phyogs der 'dus gyur cing / /'dod dgur spyod pa'i skal bzang bye ba'i tshogs/ /mgon de'i grags snyan mgrin pa'i
rnga sgra sgrog /de ltar sras bcas rgyal ba yi/ /mkhyen brtse nor bu'i cod pan gyis/ /gang gi dbu la dbang bskur ba/ /'phrin las nus pa'i 'khor los sgyur/ /khyod zhabs
zhabs sen zla dbang ni/ /rab dregs dregs ldan mtha' dag gi /gtsug rgyan rgyan mchog nor bur ni/ /mi 'dzin 'dzin ma'i khyon na su/ /der phebs nas bdag chen chos kyi rgyal
po nyid kyis rgyud sde nas ji skad bshad pa'i tshul gyis bzhengs shing rab tu gnas pa brgya rtsa la sogs pa mdzad pa'i so so'i sku dngos dang dbyer ma mchis shing / byin
rlabs kyi gzi 'od kyis rdul mi chags pa'i nag po chen po'i bris sku me tog ma la sogs pa'i bris sku byin rlabs can rnams dang / dam tshig gi rdo rje dril bu glegs bam/ phyag
mtshan sogs dbang chas kyi rigs/ rje sa chen yab sras rnams kyi phyag bris kyi po tis gtso byas pa'i phyag dpe shin tu mang ba/ bdag chen rdo rje 'chang yab sras kyis
bzhengs pa'i snyan brgyud thun mong ma yin pa'i phyag dpe ji snyed pa dang bcas pa/

ji ltar 'khor los sgyur ba'i rgyal po la rgyal srid rin po che sna bdun rang grub tu 'byung ba ltar 'bad pa med pa phyag tu babs/ de mthun seng ge rtse nas kyang gcen lung
nas lo re bzhin stong ra ma'i 'bul ba/ skabs skabs su 'bru brgya 'bul la sogs pa phun sum tshogs pa'i zhabs tog bdag rkyen mdzad/ de rjes mnga' ris pa 'bul dpon chos skyong
grags pas rje nyid kyi bka' drin rjes su dran pas nye bar mkho dgu'i zhabs tog la dmigs nas khams phyogs su 'bul sdud la 'gro ba'i rgyu mtshan nan gyis phul bas bka' yis
gnang ste/ byon pas rin po che'i dngos po stobs rab tu che ba byung ba rnams rjes su 'bul dpon rdo rje rgyal po bas do dam byas nas/ ja zi bol ser nag gos dar/ mdzo drel
sogs dad can rnams kyis phul ba'i 'bul sdud/ dus der dngos gtsang zhing gnangs che ba'i thag chod pa kun gyi blor mi shong ba tsam gegs med du sleb/ seng ge rtse bas kyang
slar stag thog bkra shis 'dzom/ lha sbug /mang mkhar gnas gsar la sogs pa'i chos gzhis bogs yod gtos che ba'i dge rgyun phul/ gzhan yang gzhis ka rin spungs/ byang ngam
ring / rgyal mkhar rtse/ mnga' ris glo bo sogs kyi sde dpon/ dpon skya dad can ji snyed pas 'bru dang / rin po che sogs kyi 'bul ba zhabs tog rgyun dang glo bur ba ji
snyed dbyar gyi char sprin ltar 'du ba yin no/ /de ltar dpal tshogs kyi bdag po'i dngos grub kyi rba rlabs gyen du 'phyur ba las byung ba'i yang dag pa'i longs spyod kyi
dngos po nam mkha'

mdzod la dbang sgyur ba ltar yod pa rnams kyang / sbyin pa'i zhing rnams la rgya mtsho chen po rlabs phreng ltar chal chil du spyod par mdzad pa ma gtogs rang nyid kyi don
du zhen chags cung zad tsam yang mi mnga' ba yin te/ de yang dper mtshon na rten skya bo'i dus nas jo bo shAkya mu ni'i drung du rab tu byung ba rnam dag brgya phrag gi zhabs
tog rgyun par sbyor ba'i smon lam 'debs par mdzad pa ji lta ba bzhin/ rje rdo rje 'chang chen po'i thugs dgongs rdzogs phyir ngor gyi ltag tu rim gnyis kyi rnal 'byor
la sgrub pa lhur mdzad pa'i sgrub sde'i rgyun/ bla ma spyi dang / lhag par bdag chen rdo rje 'chang chen po'i thugs dgongs rdzogs pa'i slad du/ kha'u'i brag rdzong gi ri
khrod nyid du gtsug lag khang gsar pa rmad du byung ba/ logs bris kyis khor yug tu bskor ba/ gnam sa bar gsum du 'os pa'i mchod sprin dang bcas pa'i dbus su gsung ngag
rin po che'i bla ma brgyud pa tshang ma/ gzhan bka' drin che ba'i bla ma mang dag dang bcas pa/ sman sku dzambu gser gyi sku dngos spras pa bzo rigs legs pa'i phul byung
/ dpyod ldan dag gis bltas na lta bas chog mi shes pa byin rlabs kyi gzi 'od 'bar ba/ 'du khang gsar bzhengs nang logs khor yug tu gong du smos pa'i lha tshogs rdo sku tshon
sna tshogs kyis spras pa/ bla ma gong ma rnams kyi phyi rten bzhugs pa de dag las ches che ba'i mchod rten tshad dang ldan zhing yid du 'ong bar rab tu gnas pa'i tshe
gdugs lan gsum 'khor bar grags pa rnams bzhengs/ dpal mgon chen po'i mgon khang kyang bzhi thog pa

mkhas btsun smyon par grags pas zhig gsos mdzad pa/ dus kyi dbang gis cung zad nyen pa na/ rje nyid kyis 'di 'jig nges na nga yod pa'i bar la zhig na legs pas bshig par zhu
sogs chos skyong nyid la bka' bsgos te spyan gzigs sogs gzhan du spos pa na/ ring por mi thog par 'phral du rang zhig tu gyur/ slar rje nyid kyis zhal bkod mdzad de sngar
las kyang ches cher ngo mtshar ba/ spen bad/ gdugs phreng / rgyal mtshan/ thug dar lcog dang bcas pa skye bo kun gyi mig gi bdud rtsir gyur pa zhig myur bar gegs med du
grub par mdzad/ mdor na sgrub spyil so so/ rngaud khang chu thags sogs dge 'dun rnams la nye bar mkho dgu cog thams cad ma tshang ba med pa phun sum tshogs par bsgrubs/
der bzhugs kyi sgrub pa ba/ phyi mtshan nyid theg pa'i sgro 'dogs mtha' dag chod de/ nang rdo rje theg pa'i nges don zab mo'i bgo skal don du gnyer ba la byon pa'i bshes
gnyen dam pa rnams kyis gtso mdzad/ mdor na tshe 'di'i bya ba thams cad bzhi mdo'i rtswa ltar rgyab tu bor nas mya ngan las 'das pa'i go 'phang rtse gcig tu sems shing /
rje nyid kyi snyan grags kyis rang dbang med par sems phrogs te/ ring nas 'dus pa dam tshig dang sdom pa rnam par dag pas rgyud bsdams nas thun bzhi'i rnal 'byor lhur len
zhing / snyan brgyud zab mo'i dpal la 'dod dgur spyod pa brgya phrag las mi nyung bar bzhugs pa rnams la rgyun gyi gsol phogs phun sum tshogs pa lhag chal chil 'ong ba/
zla ba ngo re bzhin tshes bzhi'i

mchod pa'i mang ja shin tu bzang ba/ cho 'phrul chen po'i dus chen la/ bdag chen rdo rje 'chang chen po'i dgongs pa rdzogs phyir/ rje nyid gtso bor phebs te der bzhugs thams
cad kyis/ bcom ldan 'das snying po kye rdo rje man ngag lugs kyi dkyil 'khor sgrub mchod rdul tshon la brten pa zla ba phyed tsam sogs mdzad/ zhabs tog kyang mang ja nyung
ja grangs mang ba tshogs kyi 'khor lo phun sum tshogs shing gya nom pa/ gzhan yang der bzhugs kyi gtso bor gyur pa rnams la dus rgyun pa'i gsol ja sogs kyi bsnyen bkur/
de 'og rnams la'ang tshar rting ma'i gsol ja rtag par gnang / byings la'ang 'phral 'phral bskor ba'i gsol ja thun mong du'ang skabs skabs su dus nges med kyi mang ja gdan
non 'phral 'phral du 'ong ba dang / dar 'gyed ras 'gyed sogs phyag tu gang byung de 'phral du gnang / dbyar gzhug gi tshe spang kha sogs sa phyogs yid du 'ong bar dpon
slob thams cad phebs nas bza' ba dang bca' ba dang btung ba'i bye brag bzang zhing gya nom pa'i dbyar mthong gi rnam pa phun sum tshogs pa'ang gnang / lhag par khams kyi
'bul sdud 'khor nas lo 'ga'i bar gdan sa chen po dpal ldan sa skyar tshogs pa gang 'dug la lo re'i nang du mang ja bzang po bco brgyad re/ bsngo rten phun sum tshogs pa
dang bcas pa/ rje btsun gong ma rnams dang / rje nyid kyi rtsa ba'i bla ma dam pa rnams kyi thugs dgongs rdzogs phyir bsgrubs/ der rjes lo mang dag gi bar tshes bzhi mchod
pa'i mang ja ma chad pa/ dus phyis kyang skabs skabs su dngos po lhag ma gang 'dug 'phral du ser gsog tu gnang / tha na na bza' 'theb kyang mi bzhes/

/gsol ba bzhes 'phro tshun drung du su byung la tha re tho re gnang ba ma gtogs deng sang gi chos pa byi ba'i rnam thar skyong ba rnams dang tshul ye mi mtshungs pas/ lhun
po'i ngos kyi kha dog 'dab chags la shar ba ltar bdag cag grwa pa rnams kyang dngos po phra mo nas sdug gsog mi byed pa'i rgyu mtshan de ltar lags/ 'phral gyi bstun phyogs
kyang deng sang gi phal cher dang ye mi 'dra ste/ 'jig rten gyi sde dpon/ dpon skya sogs rigs dang stobs dang nor gyi dreg pa dag la ngo 'dzin mthun 'jug zhum pa'i rnam
pa ye mi mdzad par/ zhal ta'ang thugs la gang shar thal mar gsung / mtshang nas 'bru zhing bka' bkyon hur byung ba'i rnam pa 'ba' zhig mdzad pas/ chen por rlom pa kun rje
nyid byon byung ba na mig rig rig tu 'gyur zhing / spobs pa zhum nas dri ba'i lan tsam yang 'byin mi nus/ spyir chos don du gnyer ba lhag par snyoms chung gi rigs rnams
drung du byung ba na/ rje nyid kyang thugs chung zhing mdzangs pa ltar mdzad/ 'das ma 'ongs kyi zhal ta gang yin dri rtsad dpyis phyin pa gnang / gzengs stod 'di phyi'i
blang dor gyi bslab don thugs brtse ba chen pos snying la 'babs pas mtshams sbyar te zhal ras kyi 'dzum dkar la lta bas chog mi shes shing / sku drung nas 'bral mi phod pa
lta bu 'ong / khyad par dbul po dang / nad pa dang / mgon med pa'i rigs la thugs lhag par brtse/ de dag drung du 'bod pa'am/ de ye mi thub na ga na yod pa'i sar rje nyid
dka' tshegs la mi gzigs par byon nas/ byad la spyan gyis gzigs/ mgo la

phyag gis byugs/ byin rlabs/ dmigs pa/ rlung sbyor/ 'khrul 'khor sogs gang 'os lhug par gnang / zas gos sman nad g.yog sogs mthun rkyen gang dgos sbyar nas brtse ba'i gsung
gis dbugs 'byin par mdzad do/ /tshogs kyi bdag po'i dngos grub rba rlabs ni/ /gyen du 'phyur ba'i kun bzang mchod sprin gyis/ /dpal ldan bla ma rgyal ba rgya mtsho'i tshogs/
/mi 'gyur bde chen dbyings su mnyes par mdzad/ /gsang chen zab mo'i 'khor lo rnam gsum gyis/ /nyin mtshan 'da' ba'i grub rig 'dzin pa brgya/ /yang dag 'dod dgu'i dpal
la spyod bzhin du/ /nyams rtogs rdo rje'i glu dbyangs sgrog par gyur/ /nyam thag tsha bas gdung ba'i mgon med rnams/ /khyod zhal padma'i do rar lta byed cing / /rang rang
mkho dgu'i phun tshogs bye ba brgyas/ /sems kyi ngal gso thob 'di e ma mtshar/ /kye ma sngon dus ri bo nag po ni/ /bya rog sgra gcan zhes bya'i sman ljongs su/ /rlabs
chen bya dka'i spyod pas rnam rol ba/ /rgyal ba'i sras po snying stobs chen po can/ /sbyin la dga' zhes grags pa'i gzhon nu de/ /ngur smrig bla gos gsar pa gyon bzhin du/
/gangs can sa yi thig le 'dir 'ongs nas/ /slar yang gtong ba'i sgo brgya phye ba snyam/ /nyi zer gzhon nu'i li khri'i me tog phreng / /sngo bsangs mdzes ma'i bzhin la rab
'thor kyang / /sa 'dir chu skyes dga' ba'i ze'u 'bru la/ /yid 'phrog sbrang rtsi'i bcud kyis gtams par byed/ /char sprin mthon po'i mkha' la sgra sgrog kyang / /bdud rtsi'i
zil char

'dzin ma'i tha gru 'bebs/ /khyod zhabs dregs ldan gtsug na gus mchod kyang / /brtse chen thugs rjes dman rnams lhag par skyong / /de ltar rje btsun chos kyi rgya mtsho la/
/ring nas 'dus pa'i skal bzang de dag ni/ /kun kyang dge ba'i bya bas dus 'da' ba'i/ /rmad byung spyod pa'i rnam thar 'di ltar snang / /phal cher dam pa'i ded dpon bka' drin
gyis/ /dal 'byor gru gzengs tshogs gnyis rlung dar g.yo/ /'jigs rung 'khor ba'i mtsho las brgal byas te/ /rnam grol yid bzhin gling du chas par gyur/ /yongs dag zab gsal
gnyis med ting 'dzin las/ /byung ba'i rten dang brten pa'i dkyil 'khor ni/ /dbang po'i gzhu ltar shar ba'i snang brnyan gyis/ /ma dag snang ba ming gi lhag mar byas/
/kha cig bse ru lta bur gnas bcas te/ /rang sems nam mkha'i pha mtha' 'tshol ba na/ /btsal ba'i rnyed min bltas pas ma mthong bar/ /brjod bral lhan skyes ngang du zim mer
gnas/ /'ga' dag ljon pa'i tshal gyi spre'u ltar/ /rmi lam sgyu ma'i rol rtsed sna tshogs kyis/ /bden 'dzin 'khrul pa'i nags kyi rang mtshang rig /zung 'jug dpag bsam rtse
la mchong ba snyam/ /mkhas pa ngang pa'i ded dpon de dag ni/ /lung rigs mgrin pa'i rdza rnga cher sgrog cing / /bla gos gshog yangs mkha' la rab 'phyar nas/ /chos grwa'i
pad mtsho ci yang mdzes par byas/ /snod ldan skal bzang gtsug phud ldan pa dag /khyod zhal char sprin gzhon nur mngon phyogs te/ /snyan brgyud sprin sgra gsang chen chu
char gyis/ /tshim pa'i gar sgyur ting 'dzin sgro gur 'bubs/ /'ga' dag blo ldan bram ze ji bzhin du/ /rig sngags zab mo'i bzlas brjod lhur blangs pas/ /rtags

dang mtshan ma'i dge mtshan dpal thob nas/ /las bzhi'i 'phrin las lhun gyis grub par gyur/ /'ga' zhig 'gro ba'i sdug bsngal ma bzod nas/ /ba spu langs shing mchi ma char ltar
'bab/ /skad gsangs mthon pos rje btsun bla ma la/ /snying nas 'bod cing lhang lhang gsol ba 'debs/ /la la lam zab bla ma'i rnal 'byor gyis/ /nyams len sgeg sogs lha mo
ji bzhin du/ /ldem ldem gar gyis mdzes sdug ngom byed cing / /mchod sprin rgya mtshos mgon khyod 'khor bcas mchod/ /kun kyang mnyam gzhag thun bzhi'i rnal 'byor gyis/ /bde
chen ye shes dbang gi chu bo'i rgyun/ /nyams pa med pa'i bdud rtsis rgyud gtams te/ /rdo rje 'dzin pa'i don dang mthun par gnas/ /de ltar rgyud sde rin po che nas bshad
pa'i nyams myong tshad ma mthar phyin pa thugs rgyud la 'khrungs shing / khyad par rnal 'byor dbang phyug birWa pa'i snyan brgyud kyi gdams pa zab mo la rang dbang thob
pas/ phyi nang gsang ba'i rten 'brel rtsa rlung gi gnas 'gyu la sogs pa'i tshul ji lta ba bzhin gzigs pas ting nge 'dzin ye ma skyes pa dang / cung zad skyes kyang bogs
ma thon pa sogs la lus kyi gnad dam/ rlung gi 'dzin tshul sems kyi dmigs pa 'di ltar gyis zhes cung zad kyi gnad gsungs pas/ de 'phral du ting nge 'dzin khyad par can skye
ba dang / kha cig la ni spyan gyi lta stangs dang bcas te thugs bstad pa tsam gyis ting nge 'dzin skyes pa'ang byung / lhag par thog der dus mtshungs pa la/ gsung ngag
rin po che'i gegs sel mtha' dag la klong du gyur pa rje 'di kho nar bas te/ cung zad mtshon na ngor du

'dan ma'i grwa pa zhig khams 'dus kyis smyo ste ri klung kun tu rgyug cing tho co'i spyod pas mi bsrun par gyur pa na/ der yod pa'i chen por rlom pa mang pos byin rlabs bgegs
skrod/ sman pa la ston pa sogs ji snyed byas kyang ye ma phan par/ kun gyis gdon chen po zhig gis btab par thag bcad nas mun khung du bcings te bzhag pas shin tu bying
bar gyur pa'i tshe/ rje 'di pa ngor du phebs pa la zla bo rnams kyis rgyu mtshan phul bas khrid shog gsung / sku mdun du sleb pa na yun ring po zhig de la thugs bstad nas
mnyam gzhag gi ngang du bzhag /mthar ngo thong gsung ba ltar btang bas sngar ltar re zhig brgyugs te slar drung du 'khor byung ba la/ gegs sel gyi dmigs pa gnang ba'i dus/
de na yod pa'i gzhan dag na re/ rdo ring kun spangs pa 'di ham pa rang che ba mi gdon gyis btab pa la gegs sel byed zer ba sogs rang nyid dma' 'bebs pa'i kha 'chal mang
pos skur ba 'debs par byed kyang de dag la ched du smod pa bzhin kho 'phral du gegs de las grol nas/ dpal ldan sa skyar bdag chen rdo rje 'chang chen po'i zhabs drung
du 'chag med rnams gso ba dang / sngar gyi gnas tshul rnams zhu yig tu 'khod pa mdzad de gnang ba na/ zhu lan du pha la bu skyes ngas lam 'bras bshad pa la don 'bras byung
gsung ba sogs dgyes pa'i bya dga' mdong gsol dpag med mdzad/ des mtshon nas rtsa rlung gi gegs kyis khams 'dus pa'i smyon pa rgyal khams la rgyug pa gzhan sus kyang ma
phan pa dgu tsam/ gzhan khams 'dus pa phra mo grangs med gegs las grol bar mdzad/ de yang gegs cher che

ba rnams la gdams pa dmigs phug ste gnang / phal cher ni sku mdun du sleb pa tsam gyis sbrul gyi mdud pa ltar rang grol du 'gyur ba mang ba yin no/ /de bzhin du lkugs pa mang
po zhal chab gnang ba tsam gyis ngag grol ba byung ba la gsung nas lkugs pa kha bye yong ba 'di aShta'i bsnyen pa tshar gsum byas pa 'di'i byin rlabs yin snyam pa yod
gsung / lhag pa'i lha rnams kyi bsnyen sgrub mthar phyin pa'i mthu stobs dang / mtha' bral gyi lta ba la klong du gyur pa'i ye shes kyi gzi brjid dang / byang chub kyi sems
bcos ma ma yin pa thugs rgyud la 'khrungs pa'i byin rlabs kyi zil gyis lha srin dregs byed rnams kyang bka' las mi 'da' zhing 'phrin las bsgrub pa yin te/ rten skya bo'i
dus bsam yas pe kar lcog tu phebs pa'i tshe/ mgon po rnams kyi gtor bsngos kyi rjes su gzhi bdag gtor ma dang lhan cig de na gnas pa'i rgyal po chen po la'ang gtor ma
dang bstan pa bsrung ba'i bka' bsgo chos kyi sbyin pa dang bcas pa gnang ba'i tshe/ sku mdun der mda' dar khrod nas dar chen kha gang pa zhig bskyur byung bas/ dkon gnyer
na re/ 'di shin tu mnyes pa'i dngos grub kyi mtshan mar 'ong gi yod pas cis kyang bsnams dgos zer bar/ rje nyid kyis nga la ni 'di la 'dod med khyed ni rgya khab mig bol
gyi rjes la bya rgod kyi nyin lam bco brgyad rgyug zer bar gda'/ khyed rang gi 'di nam dgos la long zhig gsungs/ dar de sku bsrungs 'byam thag gi sne mor grol mdud zhig
mdzad de/ bsnams byon pas/ zhag 'ga' nas dar de bskyur ba na rjes su phebs dus/ dkor mdzod gling rang na sleb

'dug pa sogs bka' bzhin las mi 'da' bar snang zhing / nyang stod kyi rgya 'dre gnas pa'i rtog bcas yod pa'i khang pa zhig tu/ bdag chen rdo rje 'chang chen po'i bkas khyed
der bzhugs la lha 'dre de thon gsung ba ltar der bzhugs pas cho 'phrul du mas thog mar ma sdod zer/ de nas khang pa la phyed dgos kyi ri mo 'bri ba sogs byed/ mthar nyam
thag pas smre sngags 'don zhing bud song ba'i sang nyin de/ bdag chen rdo rje 'chang chen pos da lha 'dre de mdang don song bas de ring 'dir byon gsung ba'i zhal ta phebs
pa dang / dbus kyi 'jangs su phebs pa'i dus shig /khong tsho la gnod pa'i lha 'dre 'ga' cis kyang gnon dgos pa'i gsol ba btab pa'i de'i gzugs kyi khrod na btsun pa'i gzugs
brnyan zhig 'dug pa la 'di gang yin gsungs pas rgya 'dre yin zer/ gnod pa gang byas gsungs pas sngar ma byas/ da byas kyi dogs pa yin zhu ba la/ 'o na mi 'ong gsung /
de bton gzhan rnams mnan pas/ sang nyin de gzigs snang la shel grong gi phyogs de'i ri'i phag na gzugs phyed tsam thon pa'i paNDi'i ta'i cha lugs can zhig gis rje nyid la
thal mo sbyar nas 'dud pa'i rnam pa dang bcas pa byas thugs rjes bzung / zhabs tog bsgrub lags zer nas yal gsung / rdo ring na bzhugs pa'i dus shig legs shes zer ba'i mi
gcig la gnas rnying rgyal po zhugs/ sus kyang ma thub pa la rje nyid gdan drangs te/ bskyed rim gyi nga rgyal dang ldan pas kho'i steng du bzhugs pas skad shor te rang dbang
med par don/

rjes su skabs shig 'bras kyi rnam pas mnal lam du spre'u dang btsun pa'i dmag mang pos skor rdeg byed pa sogs byung bas/ gur mgon khro bo bcu'i thugs dam zhag 'ga' ched du
mdzad pas songs gsung / yang bsam grub rtser bzhugs dus mi de la sngar bzhin zhugs byung bas thugs nga rgyal dang bcas te phebs pa na kho 'jigs shing zhum pa'i rnam par rtab
rtab por gyur nas skyes bu chen po de ltar mi mdzad pa zhu/ nga la zhal ta cig zhu rgyu yod pa yin zer/ mi gzhan rnams sangs pa na/ kho rang rma bya byang brtson gyi
slob ma bka' pod bcu shes pa zhig bsam pa ngan pas mtshams sbyar te/ skye ba blangs pa dang da lta sems la rang dbang med tshul sogs skye rgyud zhib pa dang / kha sing skabs
shig khyed kyi tha ma mes 'khor nas ye 'ong ma thub pa zhig byung ba de gang yin sogs rgyu mtshan mang po phul/ der rje nyid kyi dgongs pa la'ang 'di 'dra ba'i lus ngan
len pa dgongs spyan chab lhug par shor/ khos zhabs la 'jus te las rgyu 'bras dang skyabs 'gro sems bskyed kyi chos 'brel zhus/ yang dag pa'i mtshams sbyor gyi smon lam
mang po btab/ phyis su'ang bsam grub rtse phyogs su phebs res 'od gsal gyi gzigs snang la 'di bsu ba la 'ong zhing phyag dang bkur bsti mang po byed/ der gnod pa'i bsam
sbyor med kyang las ngan gyi gdong grib kyis chibs dre'u sogs la cung zad mi bde ba re 'ong gi 'dug pa la/ rjes su phyogs der phebs gdong du cha gsum gtor ma re gnang bas
bde zhing 'phrin las bsgrub par byung gsung / tsha mo rong na bzhugs pa'i tshe shab kyi 'ba' ra nag po yin

zer ba'i sngags pa'i cha lugs can zhig dang / gzhan gtsug phud na lhas ma gsum ke re byas pa zhig byung nas/ khre sder ma gang phyag rten du phul nas las rgyu 'bras kyi chos
'brel zhus/ khyed kyi brgyud 'dzin la 'tshe ba mi byed cing / phyag phyi bsgrub zer nas khas blangs/ mdor na gdon gyis btab pa'i skye bo ji snyed pa la rjes gnang phyag
mdud gsang chab springs yig zhal mthong gsung thos kyis grol ba sogs bka' drin chen pos snyigs dus kyi dbang gis nag phyogs kyi 'byung po kha rgyal ba'i dus 'dir 'gro ba
mgon med pa rnams kyi ngal bso'i bsti gnas gcig pur gyur pa yin la/ de yang phal cher dpal rdo rje nag po chen po gur gyi mgon po'i bka'/ mthu stobs kyi dbang phyug dpal
mgon zhal bzhi pa'i lung / nga rnal 'byor pa chos dbyings rdo rje'i yi ge /zhes pa'i gtam gyis thog drangs nas gnang ba'i springs yig bka' shog de bsgrags pa'am/ sgo la
sogs par sbyar te bzhag pa tsam gyis 'byung po'i gnod pa gang dang gang yin pa de las rnam par rgyal bar gyur pa ni kun gyi mthun snang du grub cing nyams su myong ba yin/
lan cig gcen lung phyogs su bzhugs dus lha 'dre yin zer ba'i skyes pho mo dang / mgo brnyan gyi rnam pa can mang po zhig 'dug pas de rnams kyis mgrin gcig tu zhal ta gang
gnang las nged rnams kyis 'da' ba ni mi byed/ phyag rtags 'di gang yod pa'i phyogs der nged tsho'i mig longs nas ye mi mthong ba zhig 'ong gi 'dug pas cis kyang mi gnang
ba zhig dgos zer ba byung 'dug /de bzhin du nad kyis btab pa rnams la

'ang / sman sbyor/ rten 'brel byin rlabs kyi sgo nas phan thogs mdzad/ rgyal po'i chad pas 'jigs pa'i nag can mang po'i lus srog skyabs pa'i zhu ngo mang du mdzad/ la ra zho
nga gnyis la seng ge rtser khral 'chag gi rgyu mtshan phul nas lo grangs mang po'i bar du de dag gis skungs myul byas ga ra gzhung la 'gro ba'i mgron po rnams choms rkun
ar jag gi 'jigs pa las grol ba sogs rnam par dkar ba'i mdzad pa 'phrin las bsam gyis mi khyab pa yin no/ /mthu stobs dbang phyug zhal gyi bdud rtsi'i rgyun/ /phyi nang
gsang ba'i rten 'brel sgyu 'phrul gyis/ /skal bzang mang po'i ting 'dzin sgo brgya phye/ /rtsa rlung gegs kyi mdud pa ma lus bgrol/ /rje btsun bla ma'i bka' yi bsngags pa
brjod/ /gsung ngag zab mo'i che ba phyogs brgyar bsgrags/ /rnal 'byor dbang phyug padma'i ngang tshul dang / /dam pa khyed kyi rnam thar 'gran pa bzhin/ /khyod thugs ye
shes mthu stobs gzi byin gyis/ /srid gsum 'byung po ma lus gdug pa'i sems/ /btang nas zhabs kyi padmar gus btud de/ /bka' yi springs yig gtsug gis mchod pa na/ /kha ba can
gyi nyam thag 'gro rnams kyi/ /mgon du 'di nyid 'os zhes rab dgongs nas/ /padma 'byung gnas rnga yab dpal ri'i rtser/ /nyi gzhon mdangs la chibs nas yud kyis bzhud/ /rab
dkar dga' tshal ra ba na/ /dpal ldan lha dbang dam pa gang / /skal bzang mkhar nyal mtha' dag la/ /rnam mang zab yangs thar lam stsal/ /mkhyen brtse ye shes rtser 'dzegs
te/ /bde chen dge legs ster byed des/ /de ring snying gi dkyil 'dir ni/ /siddhi byin

'di nyid kyi drin/ /rje btsun mkhas pa mkhas btsun rje/ /grub par grags khyod grags par grub/ /mgon med skyabs mchog skyabs med mgon/ /dran mchog bla ma bla mchog dran/ /de
ltar sbyin dang snyan par smra ba la sogs pas mtshams sbyar nas mthar zab pa dang / rgya che ba'i dam pa'i chos kyis 'gro ba rnams smin cing grol bar mdzad pa yin te/ gong
du cung zad smos pa ltar 'phags yul nas lam yongs su rdzogs pa'i srol chen po bdun tsam las 'ongs pa'i yongs 'dzin dam pa rnams kyi zhal gyi bdud rtsi'i rgyun dri ma med
pa/ rje nyid thugs mtshor 'khyil ba las byung ba'i/ dbang lung / 'khrid/ bshad pa/ man ngag /lag len/ zhal gdams/ yig sna/ zab gnad/ bka' rgya can gyi rigs la sogs pa'i
zab cing rgya che ba'i chu klung bye ba phrag mang po nyin re bzhin 'bad med du babs pas/ gdul bya so so rang rang gi khams dang bsam pa bag la nyal gyi rim pa dang mthun
par dkri bar mdzad pa yin no/ /de dag la'ang sla chos dang / rigs 'gre rung mthun sbyor ba/ rang bzo la sogs pa'i dri ma mtha' dag dang bral ba/ de rang gi skabs su bab
pa'i spyi dang khyad par gyi 'chad par 'os pa rnams/ cung zad kyang ma lus pa/ ma lhag pa/ ma nor ba/ ma 'chol ba/ ma gab par gsung / gsal zhing go bde la dal brel snyoms
pa/ 'brel chags shing gdangs snyan pa'i sgo nas lhug par 'doms par mdzad pa yin la/ mtha' na rjes gnang ngam/ bzlas lung chung ngu zhig gnang na'ang / de'i rtsa ba'i khungs
kyi yi ge 'di yin/

de la rgya bod du bshad srol mi 'dra ba dang / de dag gi bzhed srol so so 'di ltar bzhed/ bla ma brgyud pa rnams kyis nyams bzhes mdzad pas ngo mtshar gyi ltas byung ba'i lo
rgyus 'di ltar yod/ spyir 'di la yig sna 'di tsam mchis/ da lta lag len ngag 'don yi ge 'di dang 'di'i thog nas byed/ bla ma'i zhal las byung ba'i khyad par gyi zhal shes
'di lta bu zhig yod gsung ba sogs/ dpyod ldan rnams kyi blo'i yul du 'di kho nas don thams cad 'grub pa 'dug snyam pas bla ma dang lha dang gdams ngag la dus de nyid du
mi phyed pa'i dad pa thob pa zhig 'ong ngo / /de bzhin du dbang bskur mdzad pa rnams kyang dkyil chog gi ngag 'don bshar sbyang gi lung nyan tsam ma yin par/ gdan gsum
tshang zhing yongs dag bzhi'i sgo nas dag bya dag byed mtha' dag legs par zhib tu ngo sprad cing / lhag par ye shes chen po'i ting nge 'dzin gyi rgyud byin gyis brlabs pas
lus ngag yid gsum la nyams kyi 'gyur ba mnan gyis mi thub pa dang / dbang de grol ba dang / da lan nga'i rgyud la sngags kyi sdom pa rnam par dag pa nges par skyes byung
snyam pa'i nges pa'i shes pa gting tshugs pa byung / 'khrid sogs gnang ba'i tshe'ang gsung gi gdangs thos pa tsam gyis tha mal gyi rtog pa rags pa rnams nyal gyis 'gro/
dmigs pa'i mtshams mtshams su 'di ltar byed ces rje nyid kyang lta stangs dang bcas pa'i sgo nas cung zad re mnyam par gzhog par mdzad pa na/ dus de nyid du ji skad gsung
pa bzhin rgyud la skyes byung snyam pa dang / de ga las ma 'das pa thag chod 'dug snyam pa the tshom dang

bral ba'i nges shes skye ba ma gtogs/ ji ltar yin nam snyam pa'i blo sbram theng nge sdod pa ni mi srid pa nyams su myong bas gzhan du lo zlar bsgoms pa bas dam pa 'di'i gsung
thos pa tsam yang don che bar mthong bas/ skal ba dang ldan pa'i zhal slob rnams legs par bsams shing thugs dgyes par mdzad do/ /'on kyang 'khor ba thog ma med pa nas
log rtog 'ba' zhig la rgyud sbyangs pa'i skal ngan dag la ni ji ltar yod ci cha/ smras pa/ dkar gsal yid du 'ong ba'i ri bong can/ /rab dngas padma'i mtsho la gsal bar 'char/
/rnyog ldan ba tshwa'i rdzing bur de lta min/ /kye ma dngos po'i rten 'brel ches ngo mtshar/ /bye brag tu'ang dpal ldan sa skya pa'i zab don gyi nying khu gsung ngag
rin po che lam 'bras bu dang bcas pa'i gdams pa/ dmar po skor gsum/ dmar mo skor gsum/ mgon po gur zhal sogs kyi gdams pa zab mo rnams/ bla ma gong ma rnams kyis chos la
gces spras dang dam dog shin tu che ba'i sgo nas/ slob ma tshogs par gyur pa phal cher la de dag gi lam gyis 'gros sbam me ba tsam gnang / thun mong ma yin pa'i snyan brgyud
kyi zab gnad med du mi rung ba rnams slob ma'i gtso bo re re tsam la chig brgyud la sogs par gnang ba las deng sang dus kyi dbang gis de dag kyang je nyung la song
nas chad pa la nye ba na/ ji ltar tsu ta'i gling gi mi dag gis skyes bu rkang gnyis pa rnams mi ma yin zhes smod pa dang mtshungs par thun mong gi sgros 'dzin pa'i blo chung
rnams kyis thun mong ma yin pa'i gdams

ngag la de lta bu med do zhes pa dang / ma dag pa yin zer ba sogs than skad sna tshogs kyis bstan pa rin po che dkrug cing nyam nga bar gyur pa'i dus su/ rje btsun dam pa 'di
nyid kyis bdag chen rdo rje 'chang chen po'i brgyud pa'i srol gzhung bzung nas seng ge'i nga ro lan cig ma yin par yang yang bsgrags te/ da lta'i bar du snyan brgyud kyi
gdams pa lo grangs bskor ba'i 'chad nyan sgom sgrub kyi sgo nas skal pa rab kyi mchog tu gyur pa rnams smin cing grol bar byed pa'i rgyun ma nub par yod pas/ rje btsun
gong ma rnams dang / ngor chen rdo rje 'chang chen po yab sras chos kyi dbyings nas dgyes pa'i 'dzum dkar ci yang bzhad par mdzod cig /de lta bu'i gsung gi bdud rtsi las
bskrun pa'i bstan pa rin po che 'dzin skyong spel ba'i zhal slob kyang bgrang ba'i yul las 'das pa tsam yod mod/ che long tsam smos na/ deng sang sa'i steng gi skye rgu
thams cad kyi gtsug gi nor bus zhabs kyi rdul 'phreng mchod pa/ sa skya 'khon gyi gdung brgyud dri ma med pa 'jam dbyangs chos kyi rgyal po ngag gi dbang phyug grags pa rgyal
mtshan dpal bzang po/ mkhyen pa'i blo gros nam mkha'i khyon ltar yangs pas gangs ri'i khrod du 'gyur ro cog gi dam pa'i chos mtha' dag 'dod dgur stsol ba'i dpal yon
can grub pa'i dbang phyug spyan snga tshul khrims 'bar gyi rnam 'phrul du grags pa gnyug la paN chen rin po che ngag dbang grags pa dpal bzang po/ ya ma bde ldan gyi ri khrod
kyi rgyud sde 'dzin pa rnams kyi gtsug gi nor bu bde kye zab mo'i chos kyi rgya mtsho chos rje rin po che nam mkha'

dpal bzang / kun mkhyen chen po dol bu ba'i chos kyi khri la zhabs sen bkod pa rdo rje theg pa'i gsang ba mtha' dag gi bang mdzod/ lhag par rje nyid kyi gsung gi bdud rtsi'i
gter 'chang ba'i mkhas grub chen po rje btsun kun dga' legs pa'i blo gros rgyal mtshan dpal bzang po/ thub bstan gser mdog can gyi klog pa ba rnams kyi gtsug rgyan mdzad
de/ da lta sangs rgyas snang ba mtha' yas kyi rnam sprul glang ri thang pa chen po'i chos kyi khri la bzhugs pa mkhyen brtse'i mnga' bdag spyan snga rin po che shAkya rgyal
mtshan dpal bzang po/ sde snod rgya mtsho'i don smra ba rab 'byams pa don yod grub pa/ rig pa'i rdo rjes log smra'i brag ri gzhom ba'i nga rgyal can lcang ra rab 'byams
pa blo gros bzang po ste gser mdog can gyi mkhan po rim pa gsum gzhan yang chos grwa de'i slob dpon las chen rab 'byams pa ye shes lhun grub/ nam mkha' rin cen pa/ phyug
grong chos rje/ 'bum rab 'byams pa dge 'dun nyi ma la sogs pa'i dge ba'i bshes gnyen mang hrags/ byang bdag po'i ti shri mdzad cing mus gling kha bde ba can gyi gdan
sa la bzhugs pa dem dkar rab 'byams pa/ chos grwa chen po nA lenda dang glang thang gi slob dpon mus pa rab 'byams pa dkon mchog grags pa/ gsang phu ne'u thog gi slob dpon
zha lu pa smon lam pa dang / sangs rgyas bkra shis pa/ legs shes pa/ rje nyid kyi snyan brgyud 'dzin pa bya yul gdan sa pa gug sna rab 'byams pa sogs che ba dang mkhas
pa'i grags thob pa mang po/ lha 'dre mi gsum

bran du 'khol ba'i mthu stobs kyi dbang phyug dkar po kun dga' grags pa/ gtsang pa rgya ras kyi rigs su 'khrungs shing zab mo'i lam gyi bdud rtsis myos pas rig pa brtul zhugs
kyi spyod pa lhur len pa 'brug pa kun legs par grags pa/ nyams dang rtogs pa'i rtser son nas bhu su ku'i tshul 'dzin pa'i grub thob sgog smyon pa/ skye ba mang po dran
zhing rdo la zhabs rjes 'jog pa nag po spyod pa'i rnam 'phrul du grags pa glo bo chos mdzad kun dga' grol mchog la sogs pa grub pa'i dbang por grags pa du ma/ khams phyogs
su btsan lha rgyal po'i dbon po/ nyang ting 'dzin bzang po'i dbon brgyud kha yar/ chos gling dbon po bstan 'dzin sku mched sogs shin tu mang po/ kha'u brag rdzong gi ri
khrod mdzes par bzhugs pa rnams kyi khrod nas yongs su grags pa ni/ rgyud gsum man ngag dang bcas pa smra ba'i dbang po rje shes rab rin chen/ mkhyen rab chos rje'i dbon
po zha lu'i zur chen thos bsam gyi sgro 'dogs bcad nas bsgoms pas nyams su myong ba da lta bya btang gi rnam thar skyong ba brag dkar chos rje/ mthu stobs nus pa'i bdag
nyid grub mchog sbyin pa rgya mtsho/ rje nyid kyi dbon rgyud sde'i 'chad nyan mdzad pa bskyed 'phreng chos rje nyid kyi rus dbon da lta seng ge'i khri la rang grub tu bzhugs
pa sgrub sde'i gtsug rgyan rin po che gdan sa ba/ 'jig rten chos brgyad hrul por zhig nas gsung ngag gis skal ldan skyong ba mkhar spe rab 'byams pa blo gros rab gsal/
rig pa'i dregs dang ldan zhing sa ra ha'i dgongs don smra ba

rab 'byams pa yon tan rin chen/ dpal mgon zhal bzhi pa'i bsnyen pa 'bum phrag brgya gdan thog gcig tu mdzad cing / mkha' 'gros tshogs 'khor gyi skal ba skyel bar grags pa grub
mchog bkra shis seng ge /dpal mgon chen po'i zhal mngon sum du mthong ba chu bo gyen la ldog pa la sogs pa'i rdzu 'phrul ya ma zung sna tshogs ston pa bla ma yakSha kro
te/ blo gsal 'ga' la phan 'dogs pa rab 'byams pa dpal ldan blo gros/ gzhan yang rgya chen rgyud sde'i gnad shes pa/ bskyed rim gyi gsal snang thob pa/ rig sngags kyi bden
tshig grub pa/ sgyu lus rmi lam gyi sprul bsgyur la rang dbang thob pa/ 'pho ba dang bar do 'byongs pas mkha' spyod la yud kyis chas pa/ bla ma'i mos gus kho nas sems
phrogs te sa lam cig chod du song ba sogs/ mdor na lung rtogs kyi yon tan gzhan ci yang ma mchis kyang rje bla ma'i bka' drin 'khor thabs med pa rjes su dran pas gar gnas
su gsol 'debs kyi ca co 'ur chil la ba bdag lta bus mtha' brten pa'i bu slob nam mkha'i skar phran tsam gyis bshad sgrub kyi sgo nas bstan pa rin po che nam langs shing
nyi ma shar ba ltar phyogs bcur rgyas par byed pa ni bsam pa'i ra ba las 'das pa yin no/ /de bzhin du bod rgyal po'i gdung brgyud dri ma med pa khri nam mkha' bsod nams
brtan pa'i rgyal mtshan dpal bzang po/ rigs rus cho 'brang ldan cing stobs kyi 'khor los sgyur ba/ thun mong

ma yin pa'i bstan pa la mi phyed pa'i dad pa can bdag chen rdo rje 'chang chen po'i snag dbon rtsis gnas gsar ba sde pa nam mkha' rdo rje ba/ khri skor chen po bcu gsum la
dam kha gling drug mas kha los sgyur ba dbon chen dpal 'bum bzang po'i rigs brgyud skyid shod ra ma sgang pa dang / sa skya skyed 'phreng pa sogs mi chen gyi sbyin bdag kyang
bsam gyis mi khyab pas mchod cing bkur ba'i gnas su bzhugs pa yin no/ /khyod thugs snying rje'i rang mdangs dam pa'i chos/ /gzhom med nA da'i dbyangs kyi tambu ra/ /rang
dang skal bar 'tsham pa'i sgra brnyan ni/ /lha yi rnga bzhin dus su 'doms par 'gyur/ /dngos grub lag rtser sbyin pa zab mo'i lam/ /sa skya'i bla chen mchog gi snyan
brgyud rnams/ /dus kyi dbang gis thun mong gtam dang 'dres/ chu med khron pa mar me'i snang brnyan ltar/ /gyur tshe 'khon ston chos kyi sprin sngon las/ /'ongs pa'i gsang
chen bdud rtsi'i chu char ni/ /khyod thugs rgya mtshor babs pa'i dga' ston gyis/ /bskrun pa'i mkhas dang grub pa'i chu klung stong / /nor 'dzin pha mtha' 'tshol ba'i ngang
tshul can/ /khor yug ri bo'i bar 'di yongs gang bas/ /bshad sgrub rlabs phreng dkar po chal chil g.yo/ /thub bstan padmo'i rtsa lag e ma mtshar/ /dregs ldan ral pa'i spo
la gar bsgyur zhing / /che dgu bye ba'i ri dbang gtsug na 'dzegs/ /blo gsal yongs kyi padma'i tshal skyong ba'i / /sngon med bstan pa'i nyi gzhon gsar pa zhig /gangs can
skye rgu'i bsod nams mthu las grub/ /de dag la 'di skad ces bya ste/ lung rtogs yon

tan chu gter yongs su gang / /mkhas dang grub pa'i chu klung 'bum phrag spros/ /bstan dang 'gro ba'i phan bde'i lo tog ni/ /phyogs bcur rgyas pa'i dga' ston 'di rmad do/ /zhes
pa'o/ /bzhi pa zhing 'di'i mdzad pa mthar phyin pa'i rjes su gzugs sku chos dbyings su bsdus te/ chos kyi sku rnam pa thams cad pa mngon du mdzad pa'i tshul ni/ de ltar
bstan pa dang sems can gyi don lhur mdzad bzhin pa'i ngang nas dgung lo bdun cu rtsa drug bzhes pa'i nyi grol zhes bya ba shing pho spre'u'i lo/ /spyir sa g.yo ba dang
dus ma yin pa'i rlung chen po ldang ba dang / sgra 'od la sogs pa'i rnam pa mang du byung zhing / rje nyid kyang zhing gzhan du 'byon pa'i gsung 'ba' zhig gnang / lhag par
lan cig mdang rmi lam du 'ja' tshon gyi khang pa gsum rim gyi bar ma na nga rang 'dug pa la zur bzhi nas bud med bzhis bteg nas 'og min du 'gro ba yin zer mthon po zhig
nas ye re re 'gro ba'i rmi lam zhig byung / rmi lam rang yin 'og min la ched du steng ngos su 'gro rang ci dgos gsung / yang deng sang snang ba thams cad 'od gsal 'ba'
zhig tu thim 'gro ba dang / res 'ga' de'i ngang las yig 'bru dmar ljang gi rnam par khrig gis 'char/ klog pa'i 'dun pa byas tsa na yal 'gro bar 'dug gsung pa sogs la the
tshom du gyur te/ bdag gis spyir bstan pa dang sems can gyi don dang lhag par bdag cag mgon skyabs gzhan med pa'i 'gro ba rnams la thugs brtse ba chen pos dgongs nas zhabs
kyi padmo yun ring du brtan pa'i thugs 'dun cis kyang gnang dgos zhus

pas/ da lo ma shi na lo brgya tsam mi thub pa'i nges pa mi gda' ste/ da rang de tsam yin pa 'dra/ chos rje rdo rje 'chang chen po lta bu mkhas grub bstan pa'i rtsa lag de la'ang
dgung lo bdun cu don lnga thub pa la kun gyis sku tshe mthar phyin zer gyin 'dug /da lo 'di tsam lon/ bla ma bdun cu don gnyis kyi thugs zin sdom pa dang dam tshig
la gnong 'gyod ye med/ lam 'bras thog mar thob nas da bar lam bsdus thun bzhi ma 'di chag ma myong / bstan pa dang sems can gyi don yang byed tshad byung / da nga'i tshab
ma khyed tshos byed las che/ rje btsun rin po ches dga' ston la gdams par bla ma'i rnal 'byor 'bral med du bsgoms na bla ma dang 'bral med du yong ba yin gsung pa dang /
nged bka' gdams pa'i jo bo rje'i gsung las/ sbrul gyi pags pa brjes kyang sbrul mi brje/ /kho bo 'chi tshul bstan kyang a ti sha /gsung ba bdog pas de dang 'dra/ khyed dad
pa yod pa rnams ni nga dang 'du 'bral med pa yin/ khyed tsho rkyang par ma zad khyed tsho la blo gtad pa tsho'ang ngas skyong ba yin/ /a cang chos rje'i dgongs pa la bla
ma'i stong 'ur la dgongs yong ste/ 'brog mi lo tsA ba'i gsung sgros bris pa las/ bla ma de mnar med na bzhugs kyang rang gi sangs rgyas su mos nas gsol ba btab na rang
rgyud la sangs rgyas kyi byin rlabs 'jug ste/ de gnyis kyi chos nyid la dbye ba med pa'i rten 'brel yin bya ba yod/ de cis kyang yong ba yin pa gda' gsung / bdag gi gsung
chos kyi 'phro 'ga' yod pa'ang skal dman 'ga' zhig la 'dzem pa'i rnam pas res 'ga'

ja khang chung ngu zhig yod pa sogs su shub bus gnang / res phyi'i spang kha dang mchod rten la zhabs skor mdzad pa'i tshul gyis phyag phyir 'gro gsung nas mi gzhan med pa
na sku khyel sogs mdzad nas gsung chos rnams gnang / chos rje la 'di pa sngar nas cis kyang shod bsam pa yod de/ brel ba dang snyom las kyi dbang du lus pa yin/ da dga' rab
'grig pas blo bde gsung / gzhan yang 'das ma 'ong gi gnas tshul lung bstan ngo mtshar ba ji snyed cig gsung gi gda' na'ang / smra ba'i dus kyang min pa 'dug cing / log
rtog can rnams las ngan gsog pa las mi 'dug pas 'dir ma bris/ de nas mi sdig can zhig gi grib kyis nyer len byas pa ltar snang bas gsol dang 'gags shing sku shed chung ba'i
tshul zhag mang dag byung ba la gsol ba btab ste sman pa la bstan pas/ phyag rtsa'ang res 'ga' mi bde ba snyam byed/ de 'phral nad med kyi rtsar 'gyur ba sogs blos dpag
mi shes par gyur/ rje nyid kyang phal cher lta stangs dang bcas pa'i mnyam gzhag tu bzhugs/ bar mtshams su bdag gzhan brje ba'i gsung cung zad gsung / drung na yod pa
rnams la sngar las kyang thugs bde nyams che ba'i zhal 'phros bzhad gad sogs mang du mdzad/ de'i tshe'ang des snga yan/ bdag chen rin po che'i phyag dril 'di nged rang gi
dam tshig rdo rje dril bur bzung ba yin pas 'di dang dam tshig po ti lam 'bras glegs bam lhung bzed/ snam sbyar tsam ma gtogs bdag tu gzung

ba'i dngos po ye med/ da ni 'di rnams kyang blos btang yod gsung ba sogs zhing gzhan du dgongs pa'i zhal ta 'ba' zhig gnang gi gda'/ bdag la da lta lag na yod pa'i rdo dril
'di gnang / chos rjes 'di dkrol la dbang bskur mdzod cig gsung / de snga gnang ba rnams ye ma zhus kyang sku khams ma bde ba'i sgang de la rten 'brel cir 'gyur mi shes bsam
'bul ma nus par nya ra byas/ lan cig sku srung khrod nas bdag chen rin po ches bsgrubs pa'i bdud rtsi ril bu 'ga' dang / 'phags pa'i bdud rtsi ril bu phye ma cung zad
bdag chen rin po ches mdzad pa'i bdud rtsi ril bu bsgrub pa'i dpe cha zhig rnams gnang / rje btsun gyi ril bu'i gta' ni bla brang shar pa la sgrub snod thod pa dang bcas
pa yod pas khyed rang sku nye yin pas las sla/ /bdag chen rin po ches bdud rtsi ril bu bsgrub dus 'di zos tshad skye ba bcu gnyis tshun la 'tshang rgya zer ba'i mkha' 'gro'i
lung bstan thengs gsum byung ba yin pa gda'/ bdag chen rin po ches nga la bdud rtsi ril bu sgrubs gsung ba'i zhal ta yod na'ang lag tu longs pa zhig ma byung / da chos
rjes sgrubs mdzod cig gsung / dpung pa g.yon pa'i steng du phyag cab cab ba lan gnyis brgyab byung ba la/ bdag gis rje sems dpa' chen po lta bu la'ang dang po ji lta ba
bzhin ma byung ba'i lo rgyus 'dug /bdag gis mi 'grub lags sam zhus pas/ de 'dra mi dgos bdag chen rin po ches mdzad pa'i yi ge legs po 'di gzhir bzhag byas pas 'grub 'grub
gsung / de nas hor

zla bcu pa smin drug gis nya ba'i tshes bco lnga'i snga dro dgyes shing spro ba'i mdangs dang bcas nas birWa pa'i sku'i rnam 'gyur dang gsung mgur gyi rnam pa 'ga' mdzad/ nyi
ma snga phyed tsam na sku drang por bsrangs te zhal shar du gzigs nas rgyud sde rin po che nas bshad pa'i 'da' kha ma'i thugs dam zab mos mtshams sbyar te/ mkha' khyab
kyi t-ing nge 'dzin 'gog pa'i bden pa rnam par grol ba'i ye shes kyi sku mngon du mdzad de/ dpa' bo dang rnal 'byor ma ri rab kyi rdul dang grangs mnyam pa nam mkha' khyab
pa rnams kyis lha rdzas kyi me tog la sogs pa'i mchod pa gdugs dang rgyal mtshan la sogs pa g.yo ba bzhin pas spyan drangs/ lha dang rig pa 'dzin pa du mas mdun nas bdar/
sangs rgyas dang byang chub sems dpa' dpag tu med pas sngon nas bsus/ 'jig rten skyong ba rnams kyis zhabs nas bteg ste/ 'ja' dang 'od kyi lam nas 'og min dag pa'i zhing
du gshegs par gyur to/ /de'i tshe kha ba shin tu che ba ri klung thams cad chu shel lam ku mu da'i gling ltar dkar ba'i kha dog 'ba' zhig tu gyur pa zhig babs te sangs
rgyas kyi bstan pa dkar 'jam du mdzad pa'i phyi nang gi rten 'brel las byung ba yin snyam/ sang de nas bzung ste nam mkha'i ngos ni baiDUrYa ltar dwangs shing gsal ba'i
dbyings na/ 'ja' sprin dkar shas che ba la sna tshogs pa'i 'od chags pa'i yug ring dang / gdugs rgyal mtshan/ 'phan/ lda ldi la sogs pa'i rnam pa dang / gzhan yang phyag
mtshan dang / skye 'gro'i gzugs brnyan gyi dbyibs sogs du ma'i bkod pa bkram pa'i khrod nas lha rdzas kyi me tog gi char pa'ang nyi zer gyi rdul ltar zim bur 'bab pa sogs

ngo mtshar ba'i ltas sna tshogs ston par byed/ bdag cag rnams ni rgya mtsho'i klong du ded dpon dang bral ba'i tshong phrug gi tshogs 'khyams pa ji lta bar ci bya brtol med
par gyur/ kye hud 'jigs rung 'khor mtsho'i rba klong du/ /dam pa'i ded dpon lan cig rnyed pa de/ /rmi lam sgyu 'phrul ji bzhin de ring yal/ /da ni mgon med bdag rnams ci
zhig bya/ /las kyi rta ljang shing rta'i rtser phyogs pa'i/ /sems kyi sdug bsngal nyi ma'i thig 'phreng gis/ /snying gi ku mud zum pa'i ngal ba las/ /'gram pa'i kun da lag
pa'i chu mtshor brten/ /khyod sku dran pa'i 'bigs byed dri bzhon gyis/ /tsu ta'i ze'u 'bru'i rdul gyis dkrugs pa'i mig /'chi ma'i ga bur gzegs mas lus bran pa/ /'khri
shing bzhin du 'dar zhing 'dzin mar lhung / /sgyu ma'i lus 'di chu gter phung por snang / /min na mchi ma'i chu klung gang las babs/ /bdag gi snying 'di lcags kyi gong bur
shes/ /min na dum bur mi 'gas rgyu mtshan ci/ /de ring bdud rtsi'i 'od can dang / /ma la ya yi rlung 'jam dang / /tsandan thigs pa'i chu gzegs kyang / /bdag gi snying la
gdung byed gyur/ /dpal ldan sa yi thig le khyod/ /'og min gtsang ma'i gdan khri la/ /chos kyi rgyal por mnga' gsol slad/ /sa steng 'gro 'di'i sluu brid du/ /brgya byin
sgyu ma'i mkhan po des/ /anda rnyil gyi me long ngos/ /gzhu ris gsar pa'i tshon brgya yis/ /ngo mtshar bkod pa ci yang bris/ /de tshe 'chi med gzhon nu rnams/ /dga' ba bzhin
dang skyengs pa bzhin/ /yid 'phrog sil snyan 'khrol byed cing / /puNDa ri ka'i char pa

'bebs/ /de lta'i ltas mthong 'dzam gling gser ldan ma/ /lan brgyar g.yo zhing ca co sgrog pa yis/ /bdag cag rnams la ring nas 'bod byed cing / /phyogs kyi bu mo'ang 'gran zlar
'ongs pa snyam/ /de lta mod kyi gzugs sku'i snang brnyan ni/ /gang nas byon pa'i chos sku'i zhing khams su/ /bde chen bdud rtsis myos pas rab gzims nas/ /slar yang chu
'dzin mkha' dbyings 'thon pa'am/ /bai DUr sa gzhir lha dbang snang brnyan ltar/ /sgyu 'phrul dra ba'i zlos gar bye ba brgyas/ /mkha' mnyam 'gro 'di rtag par skyong ba la/
/blo chung nyam thag sdug bsngal ci zhig bya/ /srid zhi'i chos kun sems nyid snang ba tsam/ /chos dbyings ngang na ro mnyam 'gyur med bde/ /rang sems bla ma bde chen phyag
rgya che/ /blo 'das brjod bral rang zhal rgyun par mjal/ /de la dbang bzhi'i chu bo khor yug nod/ /de lta'i rje btsun gsung gi bdud rtsi'i ros/ /snying gi bum bzang
gang ba de dran nas/ /bdag cag srog gi 'tsho ba thob par gyur/ /de nas gzhal du med pa'i sku gdung rin po che nyid/ sman dang dri bzang dang gos dar ras yug la sogs pas gril
nas za ma tog gi nang du spyan drangs/ dbu rgyan rgyan drug dar zab la sogs pas klubs nas gdung sgrom gyi khrir mchod pa'i sprin spungs kyi dbus su bzhugs su gsol nas/
rgyud sde rin po che nas bshad pa'i bla ma'i rnal 'byor dang rjes su 'brel pa'i cho gas yun ring du gsol ba btab pa'i tshe'ang thams cad sems bying rgod dang bral zhing
khams dwangs la dge sbyor gyi 'char sgo stobs che bas sdug

bsngal gyi gdung ba yongs su skyob nus pa lta bu byung / lhag par skal ldan gyi 'gro ba 'ga' zhig la rmi lam gyi snang bar rje nyid seng ge'i steng na bzhugs pa'i gsung gi
snang bas lung bstan pa sogs ngo mtshar ba mang po byung bar snang / de nas sku gdung rin po che zhugs la yongs su zhen pa'i gdung gi khrod du dbu thod kyi dum bu nang logs
la dpal mgon chen po bram gzugs sku phyed yan tsam shin tu gsal ba de man dbyibs yod pa/ rgyab tu hU~M yig kha dog nag po ri mo'i rnam pa can dang / phyag sor gyi tshigs
lta bu zhig la baM yig li khri'i mdog can 'bur du dod pa/ ring bsrel mang dag dang bcas pa byon/ gzhan yang rnal 'byor dbang phyug gi sku dang yi ge sogs byon ces gleng
ba ni thos/ rjes su byin rlabs rten gyi gdung tsha so sor bkye ba'i khrod na'ang ring bsrel 'khrungs pa'ang byung tshod 'dug /'od gsal nam mkha'i dbyings nas sku bzhengs
te/ /chu 'dzin dkar po ling ling g.yo ba'i khrod/ /'jigs med seng ge'i khri la 'gying bzhin du/ /'dzum dkar bdud rtsi'i rgyun gyis skal bzang bskyangs/ gzhal med gdung
las bskrun pa'i ngo mtshar rten/ /gsung gi gsang ba 'dzin pa'i skyes chen rnams/ /phyogs 'dir bsod nams gsog pa'i zhing mchog tu/ /brtse chen thugs rjes dbyings nas stsal
bar gyur/ /ji ltar na ri ke la'i gling du ba lang zhes bya'i tshig tsam yang / /ma grags de phyir gtam de thos na der gnas skye bo'i blor mi shong / /de bzhin rang nyid
brgyud par bcas la ngo mtshar gtam dang bral gyur dag /nged la med phyir

gzhan la'ang 'di 'dra mi srid snyam mod ga la mtshungs/ /ma 'jigs blo chung de dag tshur nyon dang / /skye bo dman dang dam pa'i khyad par ni/ /rgya mtsho ba lang rmig rjes
chu thig mtshungs/ /de bas lan brgyar thal mo sbyor zhig gu/ /de ltar gong du brjod pas mtshon nas rje btsun dam pa 'di ni mthong ba/ thos pa/ dran pa/ reg pa thams cad
kyang skal pa bzang por nges shing / gsung gi gsang ba 'dzin pas kyang dza landha ra nas/ rgya nag mchod rten dkar po yan chad kyi yul gru phal cher na khyab par yod cing
/ sgrub sde'i chos bzhis kyi rgyun kyang / spyir dus ngan pas ha cang sbags pa'i dbang gis klog pa dang / spong ba'i gra che chung mtha' dag gi dge rgyun ltar chags go nad
che bar 'dug na'ang / 'di pa'i chos bzhis kyi thad du ma rungs pa dag gis mig la btags pa'i 'gro 'tsham ji snyed byas 'dug pa la/ rje nyid kyi thugs rje dbyings nas gzigs
pa'i byin rlabs kyis/ dpal gur gyi mgon po'i 'phrin las kyi gzegs ma gang gi snying la zhugs pa'i bstan pa'i sbyin bdag rgya bar pa nang pa dge bsnyen pas bstan pa bsrung
ba'i khur blangs te/ 'jigs su rung ba'i gtam gyi sgra bsgrags pa na thams cad kyi snying lkog mar bros te/ mig tsam yang lta ba'i skabs med par gyur te/ da lta'i bar
du bogs yong sgo mtha' dag tshang mar bla brang du bzhes nas 'dod dgur longs spyod chog pa'ang kun gyi mthun snang du grub pa 'di lags so/ /de dag la 'di skad ces bya ste/
gzugs sku'i rol rtsed chos

sku'i mkha' dbyings bsdus/ /ngo mtshar snang ba'i dga' ston ci yang bstan/ /slar yang 'khor ba ji srid gnas kyi bar/ /'gro 'di'i dpal du shar ba e ma ho/ /phal tshig sbrengs
chags tho chor 'god byed po'i/ /blun rmongs dag gi snying la mi 'bab kyang / /zla dbang dge dbang dpal bo'i gzhung lugs bzhin/ /mkhas pa'i dga' ston rtogs brjod 'di smras
so/ /de ltar na dpal ldan sa skya pa'i bzhed pas/ thub pa'i dbang po 'di'i bstan pa lo lnga stong gnas pa'i dbang du byas nas lo'i grangs rtsis pa na/ thub dbang chos
kyi dbyings su snyoms par zhugs nas bdag nyid chen po 'di zhing gzhan du gshegs pa yan la lo gsum stong drug brgya drug cu rtsa gcig song / da lhag ma stong dang gsum brgya
sum cu rtsa dgu gnas par shes par bya'o/ /da ni rtsom pa mthar phyin pa'i tshig 'ga' brjod par bya ste/ 'di na khu byug tsa ko ra dang sbrang rtsi byed pas kun nas gang
ba'i pad mtshor gnyis 'thung dga' bas rtsen/ tsu ta gsar pa'i snye ma rgyas 'gram ni tsu la yi lan tshar khrod na ka dam myos pa'i glu dbyangs sgrog /dzA ti sna ma'i me
tog phreng ba rgod 'dzum rtse la rkang drug ldan pa nyin bzhin rgyu ba de bzhin du/ /dam pa'i bka' drin bdud rtsis myos pas kho bo'i yid 'di dbang med bskyod nas rtogs brjod
gtam 'di gsal bar bsgrags/ /de las thob pa'i dge ba gang zhig dung dang pad rtsa chu shel ltar dkar de ni srid zhis bsdus pa yi/ /dge tshogs dri med gzhan dang lhan
cig ma rnams don du myur ba nyid du kun mkhyen rgya mtshor 'jug gyur cig /gsang ba'i gtam

'ga' gsal bar bsgrags sogs bdag blo byis pa'i skyon gyis nongs gyur de dag rje btsun bla ma dang / /gnas gsum mkha' 'gros dbyings su bzod mdzod brtse ba'i thugs rjes slar yang
dus kun 'bral ba med par skyong gyur cig /bdag ni skye zhing skye ba thams cad du/ /gang gi mtshan yang bgrang yas bskal pa'i bar/ /rnyed par dka' ba'i rje btsun chos
kyi rje/ /kun spangs chos rje'i zhabs pad bsten par shog /nor bu rnyed nas mching bu 'dor ba ltar/ /thun mong lam gzhan dag tu mi gol bar/ /lam gyi snying po zab mo bla
ma'i lam/ /snying gi dkyil nas nyams su len par shog /lus dang longs spyod srog gi 'tsho ba dang / /dus gsum bsags pa'i dge rtsa ji snyed pa/ /'khor gsum rnam dag rab 'byams
mchod sprin gyis/ /dpal ldan bla ma rtag tu mchod par shog /khyad par deng nas 'khor ba ma stongs bar/ /rje btsun gsung gi bdud rtsi'i zil mngar rgyun/ /ngom par 'thung
nas skal ldan 'gro 'di rnams/ /rje btsun bla ma'i sa la 'khrid par shog /kun bzang dam pa'i 'dzum zhal lta byed cing / /gsang chen chos kyi sgra dbyangs phyogs brgyar
sgrog /rje btsun bstan pa'i nyi mar bdag gyur nas/ /byang phyogs gdul bya'i pad tshal skyong bar shog /phyogs 'di'i thub bstan ri bo'i sman ljongs su/ /blo gsal khrims ldan
bye ba'i gnas bcas te/ /'gro 'di'i dge legs 'phel ba'i dga' ston du/ /zab don rgya mtsho'i dpal la spyod par shog /gnas skabs su

yang tshe ring nad dang bral/ /chos ldan longs spyod 'khor slob phyogs bcur rgyas/ /stobs dang dbang phyug 'gran pa'i zla bral bas/ /phyogs rnams kun las rnam par rgyal bar
shog /brtse chen dpal ldan bla ma'i byin rlabs dang / /gsang chen rgyud sde zab mo'i bden tshig dang / /mthu chen dam can rgya mtsho'i 'phrin las kyis/ /rlabs chen smon
lam 'grub pa'i bkra shis shog /ces spyir dam pa 'di'i rnam thar mtha' dag ni so so skye bo'i spyod yul ma yin par gong du brjod pa dag gis grub pa dang / khyad par rje nyid
zhal bzhugs dus gsol ba btab pa'i gsung las kyang grub thob thang stong rgyal po dang nged dpon slob kyi rnam thar su byung gi blo yul du shong ba med gsung bas/ bdag
lta bu blo gros chung zhing sbyangs pa zhan la brjed nges pas ji lta ba bzhin brjod nus pa'i spobs pa ma mchis shing / zhal slob mkhas pa dang grub pa'i dbang phyug du ma
bzhugs pa rnams kyis mdzad pa 'os su 'dug pas/ mdzad grub pa zhig 'ong ngam snyam sgugs sdod yun ring po'i ngang du gnas kyang grub par ma thos pa'i 'tshams su ye shes kyi
mkha' 'gro rnams kyis cung zad bskul ba'i mtshan ltas kyang 'dug cing gsung ngag rin po che'i bla ma brgyud pa'i rnam thar gyi kha skong dang / skal ba dang ldan pa'i
gang zag dag gi rgyud la ye shes kyi byin rlabs 'jug pa'i mtshams sbyor du bsams nas rje btsun rdo rje 'chang chen po de nyid kyi zhabs rdul gtsug gis bsten cing bka' drin
chen pos 'tsho ba'i bka' 'bangs spong ba pa/ shAkya'i dge slong rdo rje 'dzin pa blo gsal rgya mtsho grags pa rgyal mtshan dpal bzang pos rje btsun chen pos byin gyis rlabs
pa'i gnas

cha lung rdo rje'i brag rdzong gi /bya 'dabs chos rje sa skya paNDi ta chen po'i yum ma gcig nyi khri lcam gyi bsti gnas mang mkhar thub bstan dge 'phel gyi chos grar rje btsun
bla ma chos dbyings su byon nas lo bcu phrag gcig dang lnga lon pa rnam 'phyang zhes bya ba sa pho khyi'i lo hor zla brgyad pa nyin byed gzhon nu smin legs mdzes mar
rtse dgas rol ba'i tshes bco lnga rje bla ma'i dus kyi mchod pa'i nyin legs par grub pa 'dis kyang dpal ldan bla ma dam pa'i phrin las kyi rgyun phyogs dus gnas skabs thams
cad du dar zhing rgyas la yun ring du gnas par gyur cig /nyer bzhi'i yul gyi mkha' 'gro bye ba dang / /dam can rgya mtsho bstan la dga' ba'i lha/ /rab tu dgyes pa'i mchod
sprin 'di 'bul gyis/ /slar yang bstan pa 'dzin skyong spel bar mdzod/ /nyi gzhon 'od kyis pad tshal 'byed/ /ku mud me tog zum par byed/ /'o ma skyes bu'i 'tsho ba ste/
/brang 'gro'i srog 'phrog ha la'i bcud/ /de bzhin dam pa'i ngo mtshar gtam/ /skal bzang rna ba'i utpal rgyan/ /skal dman log rtog can dag gi /snying la zug rngu'i bcud
len 'gyur/ /de bas gsang chen gtam 'di yang / /dad dang dam tshig ldan pa dang / /spyod ldan skal bzang gzur gnas la/ /ston gyis skal ngan dag la min/ /ces bka' rgyas kyang
btab bo gu hya sa mA ya/ mangga laM// //

